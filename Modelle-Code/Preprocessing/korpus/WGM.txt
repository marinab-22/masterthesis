hie vacht sich an das puoch wigamurs des ritters mit dem adler, der bey kuenig artus was, vnd an der tafelrunde sass, gar ain schoenes.
wir lesen in den puochen,
der es kan darin suochen,
manig seltzam mere,
wie das ain künig waere,
der was paltriot genantt,
der beriht lendrie das landt
nach eren manig stundt,
wan jm die feld des gundt,
des er bejagt mangen preyß.
er was hübsch vnd auch weyß,
milte seines guoetz,
vnd senft seines muoetz,
zu ritterschafft was er paldt;
er bezwang mit gewaldt,
was jm der landt was gelegen bey,
seines muoettes was er frey,
gar volkomen was sein leyb.
er het ym geleich ain weyb,
die schönest jn dem landt;
sie lebt an alle schandt
frolichen manigen tag,
jn den sitenn, als man pflag.
ainen sun sie gewunnen,
als jn got wolt gunnen,
des wurden sy vil fro;
wigamur nanten sy jn do.
des kindes waren sy gemaydt;
layder da geschach jn landt
jn vil kurczen zeittenn.
der künig solt reittenn,
wan nach jm het gesandt
sein potten in das landt
der reich künig artus,
het geladen jnn sein hus
vnd auch sein schöne frawen,
das sye das solten schawenn,
turnyeren und vederspill
vnd auch ander kurczweyl vil,
der man ze caridol mit züchten pflag,
baide, nacht vnd tag.
dar raitt der künig paltriott
vnd die künigin mit jm gnott,
vnd auch manig junckfraw gemaidt;
die warenn all wol beklaitt,
küniclich was jr geuertt gar,
mit fröden komen sy dar.
vor pfingstenn vil nahen,
seyt jn begunnde empfachen
artus der künig vil reych
und manig ritter lobleich.
da sy sein namen war,
vil fro ward das gesindt gar,
nit als groß, als vmb ain har,
was kain falsche vnder jn dar.
auch was die schön künigin
mit wol betachtem synn
fur das burgtor gegan,
vnd manig fraw wol gethan
von fürsten geschlechte.
auch waren da wol ächte,
die künigin hiessen,
die doch nicht enliessenn,
was jn die hausfraw gepott.
also ward der kunig paldriot
lieblich empfangen wol,
als man solch gest empfachen sol,
vnd sein frawe die künigynn,
vnd auch die gesinde mit jn.
die hochzeit ward gesprochen
ain manat vnd ain wuochen,
die waren sie do alle
mit frölichem schalle,
wan jn da nichtz geprast;
er waer fründt oder gast,
den ward allen vorgetragen,
als jr das mer hörent sagen,
das yemannt kund erdencken.
auch traten die schencken
vor dem tisch manigen wanck,
wein vnd lautter tranck,
siroppel vnd auch marras,
des waren da die golduaß
vol zu allen stunden,
das die tafelrunden.
auch mocht man da schawen
vil manig schöne frawen
mit rosen rotem munde,
mit fleysse schön gepunden,
mit lachenden augen liecht.
anders was jn nicht,
dan mit züchten hübschait.
auch ist offt gesait,
was tugent die ritter habent,
vnd wie offt sy preyß bejagent;
das wöllen wir nu lassen hie.
do die hochzeit ergie,
do schied da von dann
kunig paltriott vnd sein mann
hin haim zu lendrie.
den künig von karthasye
batt er mit ym keren,
der vil offt nach eren
zu rechter abenteür raitt;
wol hundert ritter gemaidt
het er zu gesellen,
die fürtten manig schellen
geschlagen von gold rott:
die furtten die kunigin paldriott
durch hübschait jn sein landt,
da er ain laidiges mer fandt.
jn dem landt wonet da
ain wildes weyb, hieß lespia,
die tatt dem künig groß laidt,
da er zu der hochzeit raidt,
vnd mit jm die künigynn.
des tags kam die falentin,
des künigs sun sie da fing,
da er mit anderen kunigen gieng;
vil pald sy von dannen lief;
das gesind alles nachrieff.
sie truog jn jnn das mer;
da was verlorn gar die wer;
darumb ward ain vnmuoet.
der künig fand das gesinde guoet
trauren hart vnd sere,
die künigin michels mere.
sie suchten allenthalben rat;
da kund jn so gethanner tat
niemans kain frumen gesein,
wan verlorn was daz kindlein.
djs was also ergangen,
wigamur was gefangenn
jn dem mer mangenn tag,
das sein die merfrawe pflag.
mit fleysse sie jn bewarte,
vnd pflag sein wol vnd zartte
mit jren tochteren, zway schöne kind.
sie getacht, so sy gewachsen sind,
so solle dieser kinde paren
mit ainer zu hoffe faren.
diser wan hat sy betrogen.
yedoch ward das kind gezogen
mit yren tochteren zwayn.
sy hette ainen hollen stain
jn dem mer besessen;
jr speys vnd auch jr essen
was fische vnd wilde tier,
vnd het auch vil schier
an den bergen vil gejaget.
es was jr auch vil lieb betaget,
so sie die kind so wol beriet.
als sy aber von jn schied,
so trug sy ainen vil grossen stain
fur die hol, das jr kain
mocht kamen auß vnd ein.
wigamur vnd die klainen töchterlein
lagen auch da allain
jn dem felsen vnd holen stain;
biß das daz weyb widerkam
durch die kind also schon,
so tet sy aber auf die hol;
so mochten dan die kinder wol
gehaben freyen ganck.
das stund als lanck,
vncz das die kind warenn
komenn zu jren jarenn.
ajnes tages sich das ergieng,
das das merweyb fieng
ainer schlachte kunter,
das was ain merwunder,
dem was das haubt gethan
menschlichen als ain man,
wan das sein har solt sein,
das waren hort börst hüernnein,
geleich ainem merswein,
auch so was der part sein
lang, grüenfar vnd vngeschaffen,
diesse augen vnd münck gleych ainem affen;
sein arm warn rauhe gar,
von den prusten was er gefar
geschüepelt als die fisch sind;
es het zway pain als ain rind
an seinen glüdern allen groß.
da er jn dem mer floß,
da het sy es gefangen;
an ainen riemen langen
pandt sy ym an die pain,
vnd furt es mit jr jn den stain;
wan es vor mangen tagen
jr jrn man het erschlagenn.
jn ainen winckel sy es pandt;
den kinden verpot sy zu handt,
das sy nicht kömen jn das hol,
wan sy west das vil wol,
welches jm so nahent kem,
das es ym das leben naem.
sie wolt lauffen tratt
nach jres prueders ratt,
dem merwunder nemen den leib.
also lieff das wilde weyb
von den kinden pald
zu ainem vil grossen wald,
da waren jr prueder zwen wild mann;
sie wolte jn gesaget han
die mer, wie es jr ergieng,
da sy das merwunder fieng.
nun was der kunig nach seinen sitten
jn den selben wald geritten,
dem sy das kind het entragen,
als jr dan vor habt horen sagen;
der jaget jn dem walde.
nu sach er lauffen balde
das wilde weyb vor den hunden;
da pließ er an den stunden
der kunig das horn kreftiklich;
er mant die hundt gar fraißlich
vil vaste auf die fart,
die roß wurden nit gespart,
die jäger ritten auf jr spar;
die hundt triben sy an ain stat dar
da sy nicht mocht empfliehen;
sie tätten sie umbziehen;
jr ward geschossen ain zain
mit ainem pogen durch ain pain,
da muest sy beleyben da,
gern war sy gewesen anderswa.
da lespia das wilde weyb
gefangen ward vmb jren leyb
vnd also ward versertt,
do ward jr verkertt
jr vbermuoet zu layde;
jr hende wurden payde
vil vast vnd wol gepunden,
auch was sy von den hunden
vil sere vnd hart gepissen.
jr mügent wol wissen,
wie frölich der kunig haym rait,
des geselles was er gemaidt;
er sprach zu der vallentein:
< nu solt du den suon mein
erarnen gar vil teür,
den du vil vngeheür
mir entrugest jn das mer;
vnd het jch alles mein her
zu den zeitten verlorn,
das het jch syder wol erkornn.
nun muest du falentinyn
hangen an meiner zinn
an dem tag morgen.>
da lebt sy mit sorgen
vmb jren leyb vnd jre kind,
die tort jn dem mere sind.
sy ward gefuret pald
dem kunig haim von wald
mit mangen schlegen grossen;
jn ainen karcker ward sy gestossen,
der was tieff vnd an liecht,
kain essen gab man jr nicht,
darjn lag sy mit grossen sorgen
die nacht biß an den morgen.
da die helle sun erschain,
da hieß der kunig auf ainem stain
ainen galgen zuberaitten,
er wolt nit lenger paytten,
seinen sun wolt er rechenn;
den kerker hieß er prechen.
das weyb furt man herfür,
vnd gab jr die kür;
er sprach:< wilt du dingen,
so eyl mir widerpringen
meinen suon, den du genomen hast mir;
furwar gehaiß ich dir
ledig wil ich dich lassen
vnd wider haim dein strassenn.
hast du jn aber gesterbet,
getött oder sunst verderbet,
so muoest du vil armes weyb
mit jamer enden deinen leyb.>
das wilde weyb mit sorgen sprach,
da sy den galgen ane sach:
der künig hie sye streychen,
oder sye geb widere das kind.
< nu so wir alle komen sind
mit grossem arbaittenn,
das sie wol wolten laitten,
da mügent jr wol finden
bey meinen lieben kinden
von letintire des künigs suon;
jr sult sein guot warten tuoen
gar wol vnd all besunder,
das jr das merwunder
jnn dem winckel icht verkert,
oder jr sind des todes gewert.
den jungen heren nement in eür pfleg,
vnd farent wider eürn weg,
als ich euch her geweyset han,
vnd lassent mich mein straß gan,
haylent meine wunden,
die sind noch vngepunden.>
jr sult vernemen dise mer,
wan der stain was ler,
darjn der jung künig solt sein.
des wilden weibes töchterlein
funden sy da ligen todt,
vnd das pluot also rott
was von jnnen gerunen.
der gefangen was entrunen;
das merwunder was so starck
vnd mit listen so karck,
das es die riemen zerprach,
vnd es des kunigs sun erfacht.
er merckte an seinem leyb,
das er von dem weyb
nicht war geporn;
es vbet den seinen zorn
an den megtlin vast gnuog,
da es sy zu todt erschluog.
des kunigs sun furt er gesundt
mit jm auf des meres grundt.
sie suchten vil vnd funden nicht.
do das weyb sach die geschicht,
vnd tod ligen jre kind,
sie begund luoen als ain rind.
vil töblich sye rüeff,
gen ainer stainwandt sy do lieff,
ainen stain sy dar ab prach,
an jr selber sy do rach
jrn schaden vnd jrer kinder tod,
vnd da der kunig paltriotht
seinen sun anderwaidt het verlorn,
durch die layd vnd den zorn
gab sy jr selber ainen schlag,
das sy todt nider lag.
die poten kerten wider do,
dem kunig sagten sy dy mer so.
nu merckent alle besunder,
wie das merwunder
mit des kuniges suon nu warb,
da das merweyb erstarb.
vil schöne er sein pflag,
gut speys er jm gab,
er lernt jn seiner kinthait
tugent vnd gefuglichait,
singen vnd saittenspil,
vnd auch ander hübschait vil,
schirmen vnd springen,
lauffen vnd auch rinngenn,
vncz er kam zu seinen tagenn,
das er solt haben getragen
swert vnd mannes were,
da weyset jn daz wunder auff dem mere
jn ain lant, das haisset doloyer.
das merwunder sprach:< nu sag mir,
du vil schönes kind ellende,
von welhem landt ende
bistu komenn her?
waist du icht, wie oder wer
dich zu der welt hat getragen?
kanst du mir das sagen,
wem dich nam dye merynn;
hettestu so vil synn,
das du dich erkantest,
vnd mir dein landt nantest,
deinen vater oder dein landt,
jch weyst dich dar zu handt.>
wygamur anttwurtt jm sa:
< das merweyb lespia,
der dur jr kind erschluogst
und mich von jr truogst,
die was mein mueter, als sy jach.>
das merwunder aber spach:
< jch wayß wol, das daz wild weyb,
die mir wolt haben genomen den leyb,
dein rechte mueter nit entwas;
du solt fur war wissen das,
das sy dich deinem vater stall,
vnd dir darvmb das verhall,
das du nit entrunest jr;
sy wolt haben geben dir
jr tochter zu ainem weyb,
so du an deinem leyb
warest waren fuglich darzuoe,
so warestu jmer an ruoe
vnd an freden gewesen;
darvmb ließ ich dich genesen,
da ich ausz den riemen entran
vnd jrn tochteren das leben namm,
da west ich das vil wol,
da jch dich fandt jn jrem hol,
das sy dich hette geraubet.
nu sey dir erlaubet,
vnd far, wo dich hin duncket guot,
nach deines synnes muot.
jn mangerlay acht
han ich dich gelert, als ich macht,
hubscher ding vnderweyset,
dauon wirdestu gepreysset
vber all jn den landen.
wiltu es recht nemen furhandenn.>
wygamur ward vil fro,
dem merwunder antwurt er do:
< seyt ich nit geborn pin
von dem weyb, als ich wenne sin,
so hastu vil wol an mir gethan;
wiltu nu daran wol bestan,
so weyse mich nu pald
auß disem grossen wald,
das ich zu den leüten ker;
so bitt ich dich nicht mer.>
das merwunder da taett
nach des jungling gepet,
vnd weyst jn auß an das landt.
ainen pogen nam er jn die hant
vnd ainen köcher mit geschücz,
das ward jm seyd vil nücz;
vnd do schieden sie sich an der stunnd.
wider an des meres grundt
das merwunder da fuor.
hin lieff da wigamur,
da er ain burge sach stan,
dahin kert der ellend man,
wan er enwest nit anders war.
nu was er an dem leyb gar
weyse, schön und herlich,
wilt vnd darzu törlich
waren die geperde sein;
ain guot hembt seydein
recht weyß als ain swan,
vnd ainen rock truog er an,
der was auch von seyden gut,
rot gar als ain pluott,
vischin was sein paingewant,
den pogen trug er jn seiner hant.
gen der burg er kerte,
als jn die strasse lerte
auß ainem geuilde.
nu was das wasser wilde
daz daselbss floß,
vnd auch außer massen groß.
an aller schlachte wicze gar,
nu sach er reitten ain schar
gewauppent von dem walde,
zu der purge eylten sie palde,
wol gerüst, als sy dan solten,
wan sy stürmen wolten,
an dyselben burg zu gewinnen.
wigamur ane synnen
kerte zu dem here so;
es was niemant do,
der des mochte jehen,
das er ye hett gesehen
kainen solchen schönen man;
sein gewandt sahenn sy vast an,
denn rock vnd auch das hemde,
das dauchte sye alles fremde.
zu der burg was jm gach;
wigamur lieff jn nach,
biß sy kommen an den graben.
sy wolten da nit lenger habenn,
sy stygen von den rossen all,
jn der burg hub sich ain schall,
und eylten vast an die wer,
mit grymmen empfingen sy daz her.
der wirt, der da der burge wartt,
mit seinem gesind hielt er hart
jnnerhalb vor der burg tor;
sye gaben darunder vnd dauor
vil mangen schlag hertten,
mit krefften sy sich wertten,
mit schlegen vnd mit stychen;
die gest offt entwichen
wider von der pruggen,
wan es fiel auf jren ruckenn
mang hertter stain.
sy begunden da uil grossen main,
sy schuffen oben ab der wer,
vnd wunden vnder dem her
vil mangen ritter lobleich;
manlich vnd vngeheürleich
schuffen vnd schlugen auch die gest
wider jn die vest.
die burger jn die burg wider trungen,
die swert vil ser erklungen
den rittern jn den handen,
do die weyganden
jr burge mit grymen wertten.
mangen würff hertten
tatten sy von den zinnenn;
das plut sach man rinnen
vber dy halsperg weyß,
die swert verlurenn jrn gleyß,
sy wurden alle pluot far.
sy trungen vast mit jrer schar,
biß sy die tor gewunnen.
sy warenn gern entrunnen,
die der burg huetten solten;
vil groß not sy tollten;
sy wurden gefangen vnd wund,
die purg verpranttenn sy an der stund,
den wirt fiengen sy an,
damit kerten sy von dann.
nun wygamur gesehen hat
disen streyt vnd die tatt,
nu ward er zweyffelhaft,
wan er kain ritterschaft
dauor nie mer gesach;
wider sych selb er do sprach:
< sind das leüt, so ich wanen wil,
so künnen sy ain schones spil;
doch wän ich, es vil wee tuot.>
dicz kam jm ser jn den muot,
vnd marckte jr gepärde,
vnd gedaucht jn doch vil swere
vnd auch gar gemelich.
er mainte, das sy all tag teglich
dise ding tryben ta;
auf ainem stain saß er sa,
er warttet biß sy kamen von dan,
da gieng der wiczlos mann
zu der purg schauenn;
da fandt er verhauenn
mangen stolczen ritter da ligen,
vnd des pluotes ersigen.
die purg sach er prinnen
vil sere aussen vnd jnnenn;
er sach alle geschicht
lebentigs vnd enwicht,
er fandt auch ain roß gesatelt wol
vnd verdecket, als es wesen sol,
mit dem zaum es gepunden was,
von dem feur da es genaß.
des rosses was er fro;
ainen totten ritter schut er do
auß seinem harnasch guot,
ein swert vnd ain eysenhuot
zwuo hosen liecht eysneyn,
die legt er an den leyb sein;
auf das roß er da saß,
seines pogens er do nit vergaß,
vff den huffschlag er do kert,
das roß er do nyndert lert;
er fur, wie es im gefiel;
das er dauon nit enfiel,
das was wunderlich
wan er mit den henden sich
habt an den satelpogen;
vnd war ain fogel an jn geflogen,
er wär dauonn geuallenn nider,
wan er west nit zu ziehen wider,
mit dem zaum, noch ze furen
vnd die pain gerueren.
also saß vnd rait der kindisch man,
so das roß selber wolt gan,
jn dem landt zu dolier.
ain ritter, hieß glakotelesfloyr,
der sach jn reitten also;
gen jm sprach er do,
wigamur der thumb,
vnd forchte sich nit darumb,
vnd marckte sein gelaß,
vnd sach vil eben, wie er saß,
auch wie er den zaum fuort,
wie er die pain ruortt,
vnd merkt auch sein behendikait,
wie er fur vnd rait,
vnd nam es jn sein acht,
als er peste macht.
nu rait er ain wenig paß,
biß er jn den satel gesaß
vngehabt zu gueter weyß.
nu rait er her nach preyß,
glakotholes de loyr der ritter jung;
die roß tätten mangen sprung,
vncz nu der ritter hat gestan
mit neyd den kindischen man.
wygamur dem was nit kundt;
der ritter an der selbenn stundt
mit so frayssamen sytten
vff jn so was geritten;
jm was sol uil vngewissen,
vnd was so gar ungeflissenn
an so getoner achte,
er enwest, wie er machte
den ritter empfahen;
wan er begund gahenn
vnd sich zu were beraitten,
...
das sye die vngeleichen mann
auff dem wald also fran
zu ainander rayten,
die bayde samen gayttenn
des sie preyslich lob gewynnen
vnd doch mit vngeleichen synnen.
der ain ritterlichen straytt,
der ander kintlichen rait;
der ritter ritterlichen stach,
sein sper mit krefften, daz er zeprach
auf dem schonenn jungling,
wan die hertten ring
des halsperg gar wenig widerwandt,
do er grymlich auf jn rantt,
er war da gelegen todt;
do was jm das ain michel not,
das sy ßusamenen liessen,
die roß ainander stiessen,
das sy baidenthalben fiellen nider;
gahens sprungen sy wider
vff von der erden,
zusamen was jr gerden;
die swert sy gefingen,
zu ainander sy do giengen
die zwen vngeleichen man,
die fachten streitikleichen an
ainen vil langen tag;
der ritter mangen grossen slag
schlüg da auf den jungen,
mit vil schnellen sprungen
weygamur jm offt entran,
vnd loff jn aber wider an,
mit schlegen er jn vmb trayb,
das jm des schiltes nit belayb,
wan da der puckel was daran;
nach preyse wurben die zwen man.
als der ritter das ersach,
das der jungling so ser facht,
do enpran erst sein gemüt
von des zorns glüet,
er schlug jm auf sein haubt
damit er jn nacht beraubt
des leybes an der weyle;
mit zorniger eyle
der junge sich erholt;
er tätt, als er wolt
mit dem swert jnn gestochen han,
...
vnd schluog jm durch den helmhuot,
das jm do das rotte pluott
zu der erden nyder ran,
vnd das er nicht mocht gestan;
das swert jm auß der hand fur.
darnach lieff da wigamur,
er wolt jm das leben han genomen;
do er jn aber an waz komenn,
do sprach der ritter an der zeit:
< nain held, nu peyt,
lasse mich, herr, nun leben,
jn dein gnad wil ich mich ergeben,
vnd wil werden dein man
vnd wil auch sein dein vntertan,
vnd dir diennen, wie du wilt.>
die red pot er jm vnbeuilt,
vncz im der kindisch man
also anttwurten began:
< ritter pald, nu sage mir,
was schuld hettest du zu mir?
da jch dir heüt widerrait
dort auf der haiden prayt,
do bestuntst du mich mit zornn;
des bist du hie verlorn;
du hast mir vil wee gethan.>
des anttwurt jm der küne man:
< da ich dich heüt vil pallde
sach reitten vor dem walde,
da rittestu werlichen
so vngeheglichen
das ich des nit verwante mich,
jch hette vil schir dich
von deiner hab entseczet;
nu hast du mich geleczet
vnd mir betrogen meinen muot;
nu wil ich leyb und guot
vil gern jn dein gewalt gebenn;
helt gut, nu laß mich leben.
jch bin dir ymmer vndertan,
vnd wil werden dein man.>
wygamur der junge degen
hette sich des wol verwegenn,
das er jm das leben wolt lan;
er begundt jn aber fragen san:
< nu sag mir, - sprach der kunigs sun -
wie du dem wellest thuon,
das du wildt mein man sin,
vnd ich ain weyb nit entpin;
oder was mainst du damit?
nu sage mir deinen sytt.>
der ritter, wie er wär wuondt,
er lachte an der selben stuondt;
er verstundt sich an dem mer,
das der jungling nicht wer
gewachsen, da die leüt sind,
wan er was sein ain kind,
vnd was der kreffte reich.
< ich sag dir beschaydenleich, -
sprach da glockothelesfloyr -
ainen sytten haben wir:
wer des andern man werden sol,
der muß vil schön vnd wol
ym pietten die hende sein,
als, herr, ich thün dye mein;
er sol im dan sein mitt treuen undertan:
dauon haysset er sein man,
vnd haysset er sein herre.
er kumpt nie so ferre,
er sol jm doch mit stattikait
vnd mit treuen wesen layd;
auch sulle der herr meren
dem man sein guot mit erenn:
so sind ungeschayden
jr trew bey jn bayden.> -
< ain burg stat dort aine,
gar hoch auf ainem staine, -
sprach wigamur aber do -
dar kam jch gestern fruo;
do kamen ritter fur gerandt
die begunden sturmen zehand.
an den graben sye do gyengen,
mit grymen sy empfingen
die einwanner jn der vest;
yedoch die küenne gest
giengen dar zu mit ganczer schar,
wan sy namen klain war,
was man worff oder schoß;
jr schade ward doch vil groß,
ee sy gewunnen das burgtor.
da lagen darvnder vnd darvor
manig ritter totten,
vil sere verschrotten.
der wirt ward gefangen da,
das feür wurffen sy sa
an die pürg und schieden von dan.
wayst du, ritterlicher man,
wer die herren waren,
das sag auch mir für ware;
wan jch mein roß da stene fandt
vnd dises eysen gewand,
das was aines, der lag todt,
dem was geschehen michel not.>
< o wee, - sprach glakothelesfloyr -
das wil ich recht sagen dir:
der wirt ist genennet,
des purg nu ist verprennet,
der kunig von pontrafort,
der hat begangen manlichen mort
zu doloyr jn dem landt;
er hat vil manig schandt
dem künig gethan, vil land;
wer hie gyeng oder raytt,
der hett nie so güt hayll,
er müest den zway taill
seines guottes jm ze zolle geben,
oder er muoest das leben
zu pfande da lassen.
den wald und die strassenn
hat er beraubet mangen tag,
biß das dem künig kam die clag
von dem mortgrymmen mann;
jnn die aecht ward er gethan,
sunst lebt er noch zehen jar.
nu wil der kunig wissen furwar
jn morgen hencken als ain tyeb.
das ist den leütten allen lieb,
nu mügenn sy wol mit gemach
wandeln vnd werben jr sach
baide, wider und fuor.>
da sprach aber wigamur:
< ob ich dich ainig lasse
reytten dein strasse,
so kem es vil leycht dar zu,
das ich dich hab gezwungen dar zu,
das du daz an mir richest,
vnd dein gelübt prichest,
vnd vergyssest deiner trewen;
so mag mich wol reüen,
ob ich das leben lasse dir.>
da sprach glockothelesfloyr:
< ob du mich nu lassest genesen,
so soltu des gewiß wesen,
das ich dich mit treüen han,
als ain herre sol sein man,
dieweyl vnd mir der leyb wert.
nu hab mir, herr, das swert,
jch wil dir sweren ainen ayd,
das dir nymer kain laydt
von mir geschicht hinfur.>
da sprach aber weygamur:
< jch wil dich lassen, ritter guot,
durch deinen ritterlichen muot,
deines aydes jch nicht wil,
wan es war mir zu vil.>
gessellen wurden sy do,
des ward der ritter fro;
die roß fiengen sy do,
mit lieb schieden sy sich so.
als nu wigamur auf das roß gesaß,
da kund er nit vil baß,
dan er noch da vor raytt;
doch was sein hercz vil gemayt,
das jm so reich abenteür
von dem ritter vngeheür
widerfarn was an diser stundt.
das roß das begundt
widerkern auf dy schlach,
gen der burg was jm gach,
die nu dortt stundt verprannt,
wan es offt ee da fannt
warmenn stal vnd speyse hort,
die weyl sein herr lupindrafort
mit gesundem leyb lebte,
vnd der purge pflegte.
die straß was jm wol bekannt;
vnd da es niemant da fandt,
da fur es fast vber den graben;
es het den wol gepornen knaben
auff die erd gefellet nach,
wan jm das hayl geschach,
das es den perg auf sprang.
vnd es durch die lüfft trang,
das ain ast den zaum gefieng
vnd das roß behabte hieng,
das ess da styl stundt da.
weygamur sprach sa:
< holtz, du hast mich gelert wol,
des selben ich dir folgen sol.>
den zaum er mit der hant gefieng,
er zoch das roß, das es gyeng
an dem weg vnd rechte raise;
der synnenn gar ain waise,
zu gueter masse er da rayt,
das vngeuerde er gar vermayd.
die burg was gar ain feür,
die knaben waren gar teür,
die jm engegen solten gahen,
oder den stegrayff empfahen.
er fand die burg lere,
wan die purgerre
warent alle gelegen todt.
der weg was von pluote rot.
ausserhalb vor dem tor
was gemachet empor
ain uil claines kemerlein,
darjnn mocht wol gesein
des wachters weyb gewesen,
das was uor dem feur genesen,
sein roß er darvnnder pandt,
der herberg er sich da vnderwandt;
er wolt selbs da wirt sein.
er fand auch sten da einen schrein,
darjnn was fueters gnuog;
fur das roß er das truog;
vnd zway prot er do sach;
das gesind het da guot gemach.
die nacht wolt er beleyben da,
er entwest nit anderß wa.
der wilde, der raine
was do allaine;
vmb die burg gieng er schauen,
ain schöne junckfrauen
vand er da allain syczen;
wigamur mit clainen wiczen
aldo zu der junckfrauen gieng;
mit grossen vorchten sy jn empfing.
sy was hübschlich gethan,
von rottem scharlach het sie an
rock vnd auch corseytt
wol gesnitten vnd weyt;
ain liechte veche was zogen darvnden.
mit rosemvarbem mundenn
was die schön junckfraw clar.
der thum kam gegangen dar,
er sprach:< wer seyt jr vnverzaget?>
sy antwurt jm:< jch bin ain maget.> -
< nu sagent mir, wie haissent jr?>
sy sprach:< pioles, das glaubent mir.> -
< was tuoet jr hie allaine?> -
< da sycze jch vnd waine.> -
< fraw, was jst euch geschehen?> -
< groß laid das muß jch jehen.> -
< wolt jr fraw das ymant sagen?> -
< ja, herr, ich mag wol clagen
vnd ymmer waynnenn,
wan nu trost kainen
pringet mir man noch weyb.
o wee, das ich meinen leyb
zu der welt je gewän,
das ich ensterben nit enkän!
gar vergessen hat mein gott,
on trost ist mein nott;
der tod mueß es enndenn.>
mit jren weyssen henndenn
zu prüste sie sich schluog,
laydes het sy genuog.
< o wee, was mocht mir mer gesein?
mein mueter was von gysmasmalein,
mein vater was künig von riflancz,
jr baider er was vil gancz,
sy hetten kindes nit wan mein;
darzu der künig von vordein,
des hant bejaget mangen preyß
der solt wesen mein ameys;
auß meins vaters hauß er mich nam.
als er jn disen wald kam,
ain ritter sagt jm mere schier,
wie ain turnay wer zu pelrapier.
mit ym vil ritter begunnden reyten;
seiner widerfart wolt jch erbeiten.
der wirt der der purge wielt,
durch sand peter er mich behielt;
nu jst jm missegeschehen,
als jr selber habt gesehenn.
sein purg jst gar verprunnen
aussen vnd auch jnnenn;
sein leute ligen alle todt
von feur vnd von swerteß nott;
er selber ist gefangen,
oder jn hat villeicht erhangen
der kunig von toloyr;
den sult jr clagenn mit mir,
ob jr sind so geheür.
secht jnn dem selben feür
ligenn zwo junckfrauen tod,
die herczogin von libranot,
die ander was von grabalmontoys,
der herczogin swester von logroys,
die dises hauses frawe was.
o wee, das ich ye genas!
nu wayß ich nit, wo ich hin kere;
alles gutes han jch nit mere,
wan als ich hye standent pin,
und ain gulden fingerlin,
das ich hie an der handt han.>
da sprach aber der sinlos man:
< liebe fraw, gehabt euch baß.>
jm wurden die augen vor jamer naß.
weygamur der güete
tröst da jr gemüete
als ferr, als er mochte
vnd seinen synne wicze tochte.
er patt die magt aufstän
vnd mit jm jnn das hauß gän:
< wir sein heüt wolberatten;
prott vnd auch ain pratten
haben wir heut zu speyse.>
seiner torhaiten weyse
ward sy schir gewar.
die magt sprach aber dar:
< wölt ir heüt hie bestan,
so deücht mich das guot gethan,
wan rue da lüczel was;
er schütte da ab den harnasch.>
noch jn dem harnasch belaib der man:
< frawe, - sprach er - ich nit enkan
dauon emplossen mich,
vnd disem roß enkan ich
den rucke hawet empinden;
ich kan nyndert finden,
das ich jm erlöse den mundt.
jch han erarnet disen fundt,
das ich es heüt gesach,
wan ich grossen vngemach
heüte han gewunenn;
mich wundert, ob sy kunen
baß reytten, dan jch;
es na het erfellet mich.
doch het ich heüt es nit angetragen,
so hette mich erschlagen
der ritter auf der haide.>
wie jnn grossem layde
die selbig junckfraw were,
noch lachet sy der mere.
pyoleys die maget clar,
mit schönen züchten gieng sy dar,
do das roß was gepunden
sy löst an den selben stunden
die gürt von dem roße nu;
weygamur sach jr eben zu;
vber dy orn zoch sy jm den zaum;
weygamur nam des guten gaum.
das harnasch half sy jm schüten ab;
da was der jung knab
von dem eysen ramfar;
ain wasser pracht sy dar,
den ram wusch sy jm dan;
da was er den rosen gleich gethan.
sie sach wol, das er was von schoner artt,
die schon magt, von jm da wardt
vergessen jrs laydes ain tayl;
vnd an aller schlacht schanden mayl
belayben sye die nacht nu.
des andern morgens fruo
weygamur wolt reyten vonn dan;
die junckfraw begundt aber san
vil jamerlich gehaben sich;
sy sprach:< wölt jr, herre, mich
erschlagen mit ewrem swert,
das ich so allain nicht werdt
leben jn disem wald!>
des antwurt er jr pald,
der junge knab an synnen
sprach:< jr payt mein hinnen;
jch kum herwider, mich jrr dan not,
oder jch muoß ligen tod.>
der tor also mynicleich
der was also krefften reich,
so er zu dem rosse gye,
er truckt es nider auf die knie,
vnd habt es pey dem pain,
vncz die maget rain
den zaum daran gelegt,
das es sich nyndert regt.
sein harnasch gefieng er nu,
die magt halff jm auch darzu,
das er sich waffnet darin.
er ließ sy da vnd rayt hin.
mit traurigem müete
was die maget guete;
mangen augenplick warf sy jm nach,
da hin ym was vil gach.
sy bat jm hailes, da er rait;
sein hercz auch nicht vermaid,
er gedacht an das magetein,
wie er jr freünd möcht gesein.
wan er enhet sorgen kain
vmb die maget rain,
wie er volbrächt die tat,
dauon jr sorgen wurd rat.
nun merckent alle geleich,
wie recht wunderleich
got begabte seiner hend getat,
die er jn acht hat;
wan mangen reichet er mit kunst,
das ist alles sein gunst;
mangen eret er mit ritterschaft,
da prueffent alle sein kraft;
mangen mit dem pfluog,
vnd mit andern dingen gnuog.
also beruchet er dise kind,
die bayde kranck an wiczen sind:
die junckfraw war da tod,
wan das jr der knab half auß not;
vnd het jn auch der magt trost
von seinen vnwiczen nit erlost,
vnd wer er nit erstorben,
so war er doch verdorben.
sunst last got niemant vnterwegen,
der seiner gnad tuot pflegenn;
also pringet ains dem andern rat,
hilff vnd selde tat.
den langen tag rayt wigamur,
das jm nichtz widerfur;
des trauret er vil sere,
doch so muet jn mere
vmb das junckfreülein,
die dort was warten sein
hungrig vnd gnaden ploß.
ainen vaßhannen er do schoß,
an den sattelpogen er jn pandt;
er rayt wider, da er fandt
die junckfraw, die jn empfieng,
vil pald sy da gen jm gyeng,
da sy jn zureyten sach,
sy nam das roß vnd sprach:
< seyt wilkomen, lieber herr;
wie seyt jr so ferr
jnn den wald geritten?
jch han ewr vil kom erpitten.>
das roß zoch sy jn den stal;
enwaffenet ward er vberall.
den fashannen refft er mit fleys,
sy beraitt jnn mit jrer hend weyß.
der hunger was jr bayder koch,
wan sy vastetten baide noch.
sy hetten dannocht ain gancz prott,
sy vergassen aller jrer nott,
sy truncken wasser für wein
sy tätten ainander trew schein;
mit lieb sy die nacht vertrybenn,
vnuermailiget sy da belibenn.
des morgens, da erschain der tag,
weygamür sich des verwag
vnd suochte an gluocketratt;
baide, roß vnd watt
beraittet jm aber die maget guot
mit wainen vnd mit traurigem muot,
benam jr der edel herr uil gar,
da er jr verhieß für war
das er sy nit liese aldach.
suß rait er hin, jm was gach,
jn den wald er vil ferr rait,
die rechten straß er gar vermaidt.
ainem steyg er folgen began,
ainen hohen perg wol getan,
zu guter maß waß er prayt,
ainen steig er da aufrait,
der was schmal vnd grasig,
ain alte maur verwasig
vand er an dem perge.
ain claines gezwerge
dem gewarttet er jn dez burgez tor,
das gezwerg was auch schir dauor
aptor ist ain stain genannt,
lützel leüten ist er bekannt,
des natur jst myßlich,
an tugenden ist er lieplich,
als ich dauon gelesen hann:
wann jn ansiecht ain man
er tuncket jn schön rot gar,
wie er sein nemen war;
so er jn ye lenger siecht an,
so er ye rötter ist gethan.
von dem stain ich mer sag:
siecht jn ain man an dem tag
so er bey frawenn ist gelegen
vnd der mynn hat gepflegen,
er tuncket jn trüeb, als ain rauch.
von des stains varb merkent auch,
siecht jn ain weyb an, daz wist fur war,
er tuncket sie trüebvar.
es ist auch zweyfel kain,
sehe ain maget dysen stain,
sye sähe daran garbe
auch alle die farbe.
so ist an dysem stain
manig dugent rain,
als ich euch nu sagen wil:
wer den stain tragent vil,
der mueß gar vermeyden
haß, zorn vnd auch neyden,
vntrew vnd falschait;
zucht vnd stätigkait
sol er lieb han, wo er mag,
so wirt nymer kain tag,
wen er den stain ansiecht,
das jm kain ungeschicht
ymer widerfar;
der stain hat die krafft gar,
wer jnwendig jn falschait ist,
der enmag kain fryst
gewynnen bey dem stain;
wer aber sein hercz rain,
so wirt er von des staines krafft
vil werd vnd lobhafft.
diese mer söllennt jr mercken wol,
der stain was gemacht hol,
baide tieff vnd weytt,
als vns die vrkunt geyt.
dise abenteür reich,
ainem vaß was geleich
darjnnen man paden sollt
wen der wirt wollt.
dicz was wol beraittet;
jn den stain was gelayttet
das wasser mit synnenn
mit zwayen sylberin rynnen,
die ain kaltes wasser truog,
die ander hayßes gnuog.
jn den staine sy baide runnen
von zwayen edeln prunnen;
der ain waß hayß durch daz jar,
der ander lauter, kalt vnd clar,
wol bedecket rayn,
zusammen sy flüsen jn den stain.
nu stonden, do die prunen flossen
manig lind vnd ölbaum grossen,
vmb vnd vmb zu tal
stunten fruchtper päum an zal,
nuß, öpfel, pyern, kütin vnd auch kessten,
feygen, mandel, maulper vnd tattel die pesten,
die dem stain mit platten
vnd mit estenn paren schatten,
vnd schyrmetten auch dye prunen
vor regen vnd vor sunenn.
liechte pluemenn vnde grass,
mit den der plan geziert was;
auch stunden allvmb da
rosenstöck vnd weinreben sa,
die waren jn ain gulden rayff gepogen,
vnd hoch über den stain gezogen,
dick gleich ainem hag,
das dardurch kum der tag
mocht sein schein gehan:
also stund es vmb den blan.
auch wuchsen da veyal vnd mayen pluemeinn,
vnd auch aller plumen schein,
die kriegten uil süß jn ain;
jr jedweders da schain
das ander an mit widerstreyt.
auch fand man da zu seiner zeyt
vil der uogel mangfalt,
galander, nachtgall, was der wald
zu aller zeit mocht gehan,
...
das waz daz schonest fogelgetön,
das gethan was da schön,
vnd schöner vil, dan anderswa;
aug vnd or hetten da
waide vnd wunne baide,
das aug sein wayde,
das or sein wunne.
da was schat vnd sunne,
der luft vnd die winde
senft vnd linde.
vnd jn dem selben stain badet kain man
der falschen muet ye gewan,
er wurde kranck, plaich, missefar
vnd des leybs vnkrefftig gar.
wer aber jn das pad gye,
der raine tugent mynnet ye,
von des staines macht vnd türe
vnd von des prunnen natüre,
so er jn das pad gesaß,
aller swere er vergaß,
sein leyb ward ring, sein hercz fro,
sein kraft starck sein gemüt hoh,
der synnen ward er weyße,
sein leyb stund gar nach preyße;
suss lebt er ain manat
das jm kainerlay schlachte not
von freuden geschaiden mocht.
jn so gethanner acht,
als ich euch gesaget han,
so was das pad lobesan. als wigamur jnn das pad saß vnd jm schon aufgewartet ward.
weygamur der thum,
der weste nit darvmb;
do er da geweyset ward,
da ward es nit lenge gespart,
abzoch er sein gewandt;
zwuo frawen komen zu handt,
schön bayde geleich,
geclaidet ritterleich,
zu dem pade sy giengen,
den herren sy wol empfingen;
seines padens heten sy fleys,
mit jren linden henden weyß
ward er geriben vnd gezwagen;
ain badlach ward dar getragen,
da ward schon ein genomen;
zwen kamerer warent komen,
ain bett sy hetten beraitt,
vnd darüber geprait
zway leylach hart clain.
weygamur der schanden rain
gieng daran ligen;
die junckfrawen mit züchten nygen,
die kamerer fur jn knietten,
vnd jm sein gewandt pietten;
da er sich angelayt,
dem wirt was beraitt
baide, tysch vnd essen.
die ritter vermessen
giengenn zu kemnatten,
jr frawen sy da pattenn,
ob sy zu tisch wolten gan.
aufstund die fraw san,
mit züchten sye fur jn gye;
weygamur nu ersach hie,
das jm vor was vnkundt.
geseczet wurden sy zestund,
mit gefallen jn gedienet ward,
die schencken tratten manig fart,
uncz sy alle wurdent fro.
der wirt fraget aller erst do
den knaben, wer er wär;
jn daucht sein gepär
kintlichen vnd fremde;
rock vnd hemde
was späch geworcht von seyden guot;
es sprach der herr wolgemuot:
< junckherr gut, wie hayssent jr, -
sprach der wirt - nu sagent mir,
von wanne seyt jr auß dem merr?
wer pracht euch dar?> -< jch enwaiß wer.> -
< wo wolt jr hin?> -< jch waiß nit war.> -
< so beleybent hie?> -< jch entar.>
< was jret eüch?> -< mein selbs muot.> -
< der treüg euch nit.> -< zwar er entuot;> -
< seyt jr zu potten her gesandt,
oder ist eüch yemannt hie bekannt,
oder wes begerdt ewr muot?>
des antwurt jm mit guot
weygamur vber lanngk,
wan er was der synnen kranck:
< ain merweyb, hieß lespia,
die verstal mich, ich enwaisse wa,
jn jr hole sy mich truog,
speyse gab sy mir genuog,
sy zoch mich vnd ire zway kind,
das vns nie kain windt
noch frost angewant,
noch kain regen verschrannt;
also zoch sy mich wol zwelf jar.
ain merwunder kam dar,
jr kinder es bayde erschluog,
gesund es mich von dan truog,
das hat mich bißher gezogen;
dicz gewandt vnd ainen pogen
gab es mir vnd weyste mich
auß dem mer, da kam ich
zu ainer purg, die was verprant,
mein roß vnd ain eysnyn gewant
gewan ich ainem da selbs an,
der mich streyttes nit wolt erlan.
zu mir nam er sein ker,
wan von der purg so rait er.
also ich disen harnasch han.
nu fünd ich gern ainen man,
der da wär so tugenthaft
...
vnd mich ritter macht.>
der wirt des vil ser erlacht,
das er rette so kintlich;
er sprach:< jch wil euch wärlich
herlich zu ritter machen,
vnd zu aller schlacht sachenn
wil ich euch beraitten wol,
als dan ain ritter haben sol,
des wissent die warhait,
roß, harnasch, waffen vnd claid.>
des morgens da die sun erschain,
da was aller verziehen kain,
der wirt auf dem hofe saß,
er wolt war lassen das,
das er seinem gasste gehieß,
ain roß er do ziehen hieß,
das was hoch, starck vnd rotfar;
er hieß auch ziehen dar
ain zeltent pferd praun vnd guot;
ainen samat rot als ain pluot,
dauon hieß er im schneyden claid;
zwen sättel, ain schilt was berait
gemacht von lasur;
manigen stain vil tuer,
die da schinen als ain feür sa
von aller hand farb da,
lagen an dem sattelbogen,
daran was auch nit erlogen
von gold die reichait;
ain wappenrock was auch perait
von ainem grüenen pfeller gesnitten.
also ward nach ritterlichen sytten
weygamur sein selbs man.
vor der purg huobens an,
die ritter puhurten vnd ander spil;
da wart gestochen hart vil.
der werde degen wigamur
auf dem ring vmbfur,
recht sam er tobt.
sein geuertt lobtt
der wirt vnd sein gesind gar,
vnd begund wol nemen war
vil ritterliche achte,
die weygamur vbet, wie er mochte,
vnd flaysse sich ritterlicher sytt;
also erwarb er schir damit,
das sein nam ward erkant
zu dolier vber das landt.
da nu weygamur ritter was,
da flayß er sich dester baß
auf preyß vnd auf ere;
er wolt auch selden mere
erdienen auf wirdikait;
er was allen den berait,
die seins dienstes geruochtenn,
vnd es nach eren suochten,
vncz er die kuonst gewan,
das er ritter was, als jm zam;
darvmb ward er harte fro.
an dem hoff was er do
ain manat vnd nicht mer.
fur den fursten her
gyeng er zuchticlichen stan;
er sprach:< gnad, herr, sult jr han
vnd auch lon von got;
jch sull ewrm gepot
ymer vndertän sein.
ann mir ist warden schein
ewr grosse wirdigkait;
sol ich des sweren ainen ayd,
do ward nie muter man geporn.
dye weyl ward nicht verlorn,
do ich hieher kertte,
als mich die selde lertte;
jch han gefunden selden rat.
genigen sey ewr tatt.
vrlaub ich nemen wil;
mir ist gesait eren vil
zu caridol von dem gesinde guot,
da stett nun vast hin mein muot.>
der wirt da wirdigclichen sprach:
< jst euch kain vngemach
widerfarren jn disem hauß,
das jr so gachent darauß,
das wil ich nymer verclagen.
fur war wil ich euch sagen,
erfundt ich die schuld,
der muoeste mein huld
vnßanffte gewinnenn,
wer eüch vertreibt von hinnen.
von prutanie künig artus
den zoch ich selber jn meinem hauß,
vncz er ward sein selbs man,
als euch nun ist gethan.
jch muoß auch mit herreferten
sein land behütten vnd behertten;
das muoste ich von schulde thuon,
wan er ist meins pruoders suon;
vnd magst du wol an scham
an meinem hoff sein alsam,
vncz das dir werd erkannt,
wahin du kerest jn dem landt.
nach eren ich dein pflegen wil
biß an meines todes zil.>
< jch wayß es wol, - sprach wigamuor
das ich nymer hinfuor
vnd kaine stat mer fündt,
da mich wirt vnd gesind
allesampt so geleich ere.
das ich von hinnenn kere,
das macht, das ich bin vnbekannt,
wo ich far jnn dem landt,
bey mannen vnd weyben;
nymer wil ich beleiben
ann kainer stat stett,
wie vil ich da hett,
dieweyl ich so unbekannt bin.
ja ist zwar mein syn
nicht gestallt auf guot,
sunder ist aller mein muott
geffallen an das zill,
das ich mit abenteür wil
meinen leyb verliesen
vnd das leben verkiessen;
oder mein nam wird bekannt,
wo zu eren wirt gemannt,
vnd andern rittern genosslich.>
das geclagt ward vil großlich;
der wirt begund da selbs clagen.
ein swert hieß er für her tragen,
das was lauter, spiegelfar,
das gehülcz was von gold gar,
zu baiden egken schnayd es ser;
dicz gab der fürste her
dem kindischen man;
er naygt jm schon vnd rait von dan.
nu was er geharnascht wol,
als ain ritter von recht wesen sol,
vnd was geritten also,
als er wolt wünschen do;
frölich rait er sa
jn ain land, genand stolleputria,
dahin kam der junge ritter pald
geritten jn ainen grossen wald,
da hort er lautte gleyen,
vogel weyen vnd schreyen
vff ainem pawm, der was hoch.
sein roß er ain berg auf zoch;
da sach er ainen adlar,
seinen kinden fürt er dar
speyse, da er sy weste
lygenn jnn dem neste,
do er sy het gezogen.
da kam ain geyr geflogen,
vnd zuckt dem adlar der jungen ain,
vnd fuort es auf ainen hohen stain.
vil pald er es erzaertte
vnd fraß es vil haerte;
her wider flog er aber sa.
nu was der adler da,
vnd sach, das er das ander nam,
vnd erpayß vnd gram.
er hört laute glayen
vnd weelichen schreyen;
zuhand hüb er sich dar.
nu begund der geyr vnd der ar
ainander peyssen vnd grymen;
gar weelich was jr stymen;
der geyr payß vnd schluog,
des jm der adlar nit vertruog,
er kraczt vnd gran;
das sach der ritter alles an.
von dem geyr gyng so böser smack,
das der adler für tod lag.
weygamur nit lenger payt,
seinen pogen hett er berait,
den geyr er zu tod schoß;
des ward des adlers fröd groß;
er zartt jn auff vnd gram,
seine kind er darauß nam,
vnd warff sy ferr von dan.
schon flog er zu dem man,
vnd vil nahent zu im sass,
mit der geperd kund er tuon das,
als er jm gnade sagt,
das er jm geholffen hat.
vil pald der ritter von dan raitt;
der adler nit lenger paitt,
wo er raytt, dahin flog er,
er kerte hin oder her,
vncz sy kamen in den wald,
do ersach der ritter pald
ain burg auf ainem berg;
dar rayt er zu der herwerg.
gutte handlung fand er da;
des morgens rayt er sa
gen ainem wald, hieß mygareth;
des adlers er vergessen het,
den weg wolt er sein geritten;
der adler het sein gepitten
vor der burg auff ainer linden prait;
da wigamur dort zu rayt,
er flog jm alles neben
vnd habt sich im ewen,
wa er rait oder gie,
so begabe er in nie.
er für alweg zu handt,
wa er sein roß fandt,
des hüt er alle nacht,
das im nichtz geschehen mocht.
auch so schosß der ritter schir
vogel oder tier,
so der adler essen wolt;
des er vil sellten dolt
von hunger kain not,
er taylt ym mit das prott
vnd ander speyß gar;
das verdient wol der adlar.
aines tages im da widerraytt
ein junckfraw schon vnd gemaydt;
jr clayd das was frömd,
ain guot seydin hemdt
het sy zu vorderst an,
clar, weyß als ain swan,
ain rock pfellin, tryplatt,
geworckt in ainem cyklat,
vnd ainen gurtel wehin,
beschlagen mit cospern spangen eben;
das der rieme solte sein,
das was ain port pritanein,
daran mit fugen waz geschlagen
ain ring von gold wol ergraben,
gar subtil mit gestain geziert,
vnd auch hofflig gefigurirt;
darobe fuort das megdelin
ainen mantel hermlin,
geschnitten als der rock was;
von ainem samat grön als ain graß
was das raydlachen.
sy was an allen sachen
hübsch vnd hoffleych,
schöne vnd myneckleych.
vff ainem maul, daz waz weyß,
ain satel gemacht mit vleyss
von golde vnd mit lasur,
ainen zaum vil tuer
von klarem gold rott,
mit seyden vnd perlein wol durchnaott
die zügel warn gemachet wol;
ain pfelle swarcz als ain kol
waz auf daz maul gepraittet.
also ward gelaittet
die junckfraw wol geporn;
bayde, hindin vnd forn
waz sy myniklich genuog;
das maul sy vil sanft truog.
eydes von dem synbein berg waz sy gnant;
also rait sy durch die land.
zu den zeytten waz der sytt,
das nyemant kainem weyb iht
tät, es vergunde dan gerne ir muot.
der ritter also wol behuott,
do er die junckfrawen sach,
er empfieng sy vnd sprach:
< wilkomenn seit, mein fraw, mir,
hie wa geruechent jr
zu sagen mir die mer,
wahin ewr wil waer;
oder von wan kumpt ir geritten so?>
die maget sprach:< dez bin ich fro,
das ich dir, ritter, clagen soll
mein schwere, die ich doll,
wan ich han laider grosse muo,
nu suoch ich hilf darzuo
jn dem land, wo ich mag,
wan ez ist vil mangen tag,
daz mich bestund die arbait,
vnd daz mir maneg layd
mein muoem hat getann,
zu nemenn mein erb, daz ich han
pracht ich an diser stuond,
vnd sy mit jrm munnd
meiner muter daz ich verjach,
daz manig man hört vnd sach,
das sy land vnd burg sa,
leut vnd erbe da
mit ainander getaylt heten,
vnd mit ainander raitten,
auf ainander tätten verziehen sich;
solches mag sich gehelfen nicht,
jr rede sey so mangfallt;
vnd wil mir nehmen mit gewalt
ain vil grosse linden schön,
die ist allzeit gruon,
summer vnd auch wintterzeit;
als ferr als sy schatten geyt,
da felt weder reyff noch schnee;
darumb stand pluemen vnd clee,
die werden zu kainer zeyt fal;
da haben die vogel grossen schall,
vnd singen da wol mit preyß,
mit ganczem lust, mit grosser weyß.
bey der linden, das ist war,
dar entspringt ain prun lauter vnd clar,
der eyßkalt, guot vnd rain,
vnd springet auß ainem stain;
alle selde vnd auch guote
vß jm von natur pluotte:
wer in trincket drey stundt,
der ist allwegen gesundt,
die weyl vnd er hat den leyb,
er sey man oder weyb,
vnd ist ymmer jüncklich,
starck vnd auch tugentlich,
als er scheint an der fryst,
so er dreyssig jar alt ist.
der selbig prun hat den sytt,
da ist er geteüret mit,
er schmeckt yglichem man,
als sein muot jst getan:
er ist weyn, so ainer weins gert,
wil er met, so ist er auch gewert;
dem aber stat sein danck,
dem ist er maras oder lauter tranck;
also wandelt er sych zu aller stund
ainem yglichen nach seinem mund,
als ich dir han gesayt.
den prunnen vnd die linden prait
hab ich gehabt zehen jar,
das icht vmb ain har
darin mir nymant widersass.
nun hat mein müm grossen haß
here zu mir gewunnen,
vnd wil mir den selben prunen
nemen durch jrn gewalt.
nun ist mein sorg manigfallt,
wan es also gelobt ist,
das ich in ainer kurczen frist
mit kempfen komen soll
auf den hof zu karidoll,
von heüt über newn tag,
so sol ich enden die clag,
vnd ich vnd die mueme mein
sollen mit kempfen berait sein,
bayde in ainem ring;
wem darin geling.
nun bin ich, herr, nit so weyß, -
sprach die maget eydeys -
das ich wayß, wohin ich keren müg
vmb ainen kempffer, der mir tüg,
der durch sein güte
vnd durch sein ritterlich gemütte
für mich wolte fechten,
vnd mir nach dem rechten
helffe durch sein hohe ere,
der solte ymermere
von preyssen gefrünt sein,
vnd solte in dem land mein
gepietten mit gewalt
über jung und über alt.>
do sprach der ritter wigamuor,
mit dem der wilde adler fuor:
< ewr müe vnd eür swere,
fraw, die ist vil clagpere.
nun bin ich layder ain man,
der euch nit geraten kan,
wan mir leüt vnd land
genczlich sind vnerkannt;
es war dan, daz ir begert mein,
so wolt ich eür kempffer sein,
vnd wolt durch ewr huld
rechen ewr schuld,
oder aber den tod erkiessen,
vnd auch den leyb verliessen.>
der ritter sprach mit dem arn. -
< nun müß euch got bewarnn
durch sein miltikeit; -
sprach die fraw gemaydt -
seyt ewr leyb ist so guot,
das ir durch eüren rainen muot
mir zu hilff wellent bestan,
des sült jr ymmer lob han
von got vnd der welt preyß.>
schön beweiset sich die maget eydeys,
vnd fielle dem ritter an die füß;
sie sprach:< nu muoß
dir hie werden püß
aller deiner kumernüß
vnd auch angstlich sorgen.
nun sullen wir baide morgen
zu dem land prittanye keren,
dar bring ich euch mit eren,
da sol mein clag nun nemen end
von der hilff ewer hend.>
da der ritter wolgemuott
sach, das die frawe guot
sich im zu fuossen pieten wolt,
vil vngern er das verdolt,
da es nu also ergye,
die junckfraw er nicht enlie,
sie kam nie zu tall;
er sprach:< ja fraw, ist ewr fall
mir gar zu großleich,
jch bin euch vngeleych
an ern vnd an guot;
jch sül euch mit dem muot
dienen vnd mit der getat;
auch, fraw, das ist mein rat,
das wir nit lenger paytten;
wir süllen vns beraitten
dahin, da ich fechten sol.>
das gefiel in bayden wol;
wider auf die roß sy sassen.
die junckfraw nit mocht lassen,
vor lieb sy wainen begund;
der ritter tröst sy zu stund,
so er beste mocht,
vnd seinen züchten tocht.
also ritten sy mit guot
zu der frawen hermuot,
da warn sy uber nacht.
die fraw waz wol bedacht,
jreß kempfers sy vil schön pflegen hieß.
der adler auch nit enließ,
er wont seinem hern mit,
er gieng, er stuond oder rit,
baide, spat vnd auch fruo.
weygamur der ward nu
von dem adler wol bekanntt
vnd anders nicht genannt,
wa er hin kam geuarenn,
wan der ritter mit dem aren.
eydes die junckfraw gemaydt,
mit fleysse sye sich berait,
als sy auch zu hoffe solte faren,
sie mocht es lenger nit gesparen,
mit speysse vnd mit gerete.
funfczig schöner megete,
von praunem scharlach guot
vnd von samat rot als ain pluot,
dauon warn jr klaider geschniten;
die zelterpferd, die sy ritten,
die warn prawn, weyß vnd rot
vnd mit grossem vleyß gesatlott,
behangen wol mit schellen.
manigen falcken schnellen
fürten durch jr hübschait
tausent ritter gemaytt,
geclaidet vnd geritten wol,
was ain ritter haben sol,
des heten sy alles genuog;
der yeglicher antruog
scharlachen frittschal premmit,
zendal, tyrat vnd tymyt
waren ir waffenröck spech,
grün, weyß vnd praun vil wech.
manig panier seydein,
geschnitten, als sy solten sein,
furten die ritter gemaydt.
also hofflichen raytt
zu hoff eydeys die maget,
als ich euch han gesaget.
weygamur vnd sein adlar
furn auch myt der schar
biß auf den hoff zu caridol,
da wurden sy empfangen wol.
ritter vnd auch frawen
die mocht man da schawen,
vnd geporen züchtigcleich;
wan künig artus der reich
lebet zu allen zeytten so.
des andern morgens fruo,
ee das man hette mesß,
do kam mit grosser presß
affrosydones von jrm landt campil
vnd mit jr gesindes vil.
die prachte ainen kempffer dar,
der rait zuo vorderst an der schar,
der hieß dyartorforgrannt,
der was von triasoltrifertrant,
ain ritter schon vnd starck,
wol ze preyß gyeng im sein marck,
seine claider warn geschnitten gar
auß ainem pfell uon patschar,
gewaffent, als er wolt,
wenn er fechten solt.
von dem land campil affrosidenez,
die veraint sich des,
das man kainen zu kempfen mocht han,
der dem vor möcht gestann,
vnd jr so wär gelungen,
das sy den prunnen
solt haben vngestrytenn.
als sy da kam geriten,
da was eydes vor komen.
als der kunig het vernomenn,
das sy bayde warn da,
an das gericht saß er sa.
artus die mer so vernam,
als ich euch gesagt han,
warumb die frawen waeren dar geriten,
die vmb den prunen da stritten,
vnd bayde jr red hetten gesayt
vnd jr kempfer warn beraitt:
da hiess der künig nach irer bayder bet
ainen ring machen an der stett,
da wurden die kempffer ein gestalt.
da schüff der künig mit gewalt
grießwertel vnd mayster darzuo,
dye kempfer stunden bayde nuo
mit zwayen guten degen,
gleych gethan, ewen
gewauffet zu widerstreyt;
yedwedern zwang der neyd,
ob der ander solt gesigen.
dem künig sy bayde nygen,
vnd sprungen zu ainander da,
wan jn bayden was vil gach sa,
wie sy lob gewunnen,
wem die säld des wol gunnen.
sy warn bayde lobes wert,
jnn erclungen offt dye schwert
von schlegen in den handen,
den kuenen weyganden
warn verhauen jre schilt,
grosser schleg warn sy milt;
ainer stach, der ander schluog,
des triben sy bayd do genuoeg;
so ainer drang, der ander sprang,
so ainer hanck, der ander wanck.
des tryben sy an die stundt,
das jr kainer nicht enkundt
vor müede mer gestan.
sprach künig artus der vil werde man:
< wir sullen mit guotten dädingen
die junckfrawen darzu bringen,
das sy den kampf verperen,
vnd des geuolget weren,
das wir sy mit leyb vnd guot
machen aingemuott.>
eydes die maget gemaydt
die sprach:< des bin ich beraitt;
jch laß es gern vnderstan,
vnd solt es an meinen schaden gan,
ee der ritter tugenthaft
seines leybes werd schadhaft,
der da fecht an meiner stat.>
affrosodanes da herfür drat,
der junckfraw muoem, vnd sprach:
< was ich leüte heut gesach,
durch die alle laß ich es nit vnderstan,
der kampff muoß fur sich gan,
oder ich wil haben gewunnen
den paum vnd auch den prunen.>
da die hern vernamen das,
do patten sy nit furpaß.
der kunig ward vor zorn rot,
den grießwerteln er da gepot,
das sy zusammen liessen
die kempffer, vnd sye hiessen
streytten vnde fechten,
wan er wolt nach dem rechten
den kampff lassen enden,
vnd wolte nicht wennden,
wer das recht behalte da.
zusammen giengen sy aber sa,
die zwen ritter außerwelt;
diatorforgrant der küne held
vachte ainem leuen glich;
auch so versaumet sich
der ritter lüczel mit dem arn;
sye kunden bayde nit gesparnn
die schilt, die sy truogen;
von den schlegen, die sy schluogen,
wurden sy der schilte ploß,
daß jr yedweder floß
mit pluot gemischt vnd mit sways
durch die ring in dem krayß.
die ritter alle jahen,
die den kampf sahen,
daß sy bayde fast stryten.
nun begunden sy aber pitten
die frawen gütlichen,
das sy mynigclichen
den kampff liesen vnderstan,
vnd das sy die wartman
liessen schayden vnder jn.
eydes das magetin
het es gar gern getan,
da widerredt es aber san
affrosydones von lant campill.
si sprach:< zwar ich enwill
paum vnd prunnen haben mir.>
der kunig sprach:< nu lassen wir
die bette beleyben gar.>
vnd des schluog mit kreften dar
diatorforgrant ainen neydschlag.
er sprach:< wir haben allen disen tag
gar vergebens geschritten,
das sol nu werden vermidten;
jch han dein geschonet vil,
des ich nit mer tuon wil.>
do sprach ritter wigamur,
mit deme der adler fuor:
< es sol hie werden schein
an hilf der adler mein;
scholle es werden schlecht,
wer vnder vns zwayen hab recht.>
do schluogen die kampfgenoßen
mangen schlag grossen;
der stach, gener schluog,
das sy bayd teten genuog.
da schluog der ritter wigamur,
mit dem der adler fuor,
den küenen dyadorforgrant,
das ym das swert fur auß der hand,
vnd er zu der erden fiel für tod.
artus der kunig gepot
das sy den ritter nerten,
vnd das sy wol wertten.
do ward er also worden wundt,
das er nymer ward gesundt.
da fraget künig artus
ainer vrtail alßuß,
was recht waer darvmb do;
da ertailet man zestundt so:
das eydes die maget gemaidt
solte haben an layd
den paum vnd den prunen nu,
vnd das jr jr muom darzuo
jr leüt vnd land geben solt
vnd hundert marck mit gold,
vnd das jr damit wäre
vergolten scham vnd schwere;
das lag vil eben;
darnach solt sy geben
dem kempffer zwey hundert marck.
das waz ain wertt also starck.
dyses was geendet also;
eydes die magt wolte do
den selben paum, prunen vnd land
jrm kempfer geben in sein hand;
vnd was daz ir leüt ratt,
wan er selber vnd sein tat
gefiele in allen geleich.
hart wol gezogenleich
er sprach:< jch bin nit so reich,
noch so maechtig vnd gleych
guottes vnd eren,
das ich solte kerren
zu eüch, frawe grosß;
wer ich halt ymmer so genoß,
vnd das ich wär bekannt.
sunst han ich weder burg noch land,
das jch jr sey genosen dan;
was ich jr gedient han,
damit sey jr genygen
vnd des mit jr huld verzigen;
gnade hab mein fraw her,
diczt solt ich dienen ymmer mer.
zu lanc wil ich haben das,
das ich ewr huld dester baß
hab, wo ich hin kere;
lones beger jch nicht mere.>
nu naygte ym die maget eydes;
des hat er lob ere vnd preyß.
kunig artus kamen mer,
das nun ledig wer
ain kunigreich vnd ain land,
vnd das jm war gesandt,
das er es leyhen solt
vnd geben, wem er wolt.
das landt hieß da deleprosat;
manig fürst in darumb pat;
den versagt er es allen geleich,
wan er tatt wol hoffleich;
er hieß die kran dar tragen,
vnd hiesse uberall sagen,
das sy sich beraitten darzuo,
vnd des andern tags fruo
alle waren gerecht;
er wär ritter oder knecht:
wer turnyrte allerbest da,
daß er die krane solte sa
haben vnd damit daz landt.
darzu berait sich zuhand
manig ritter stolcz.
vff ain plan vor ainem holcz
ward der turnyer gelayt,
den manig ritter gemaydt
suochte mit hohem muott.
vnarck ain held vil guot,
ein herczog vil reych,
der was wol ritterleich
geziert vnd gewappnet wol,
costlichos müttes was er vol;
der reyt zum ersten auf den ring.
gen dem fuor ain jungling,
segremors von roy;
do was erhaben der turnay.
misfrigall vnd ain mynsebunt
kerte an der stund
mit ainem panier wol geschnitten;
an den kam geritten
febrefluior von tubys,
vagroficall von portynys,
die ritten da von preyse wol,
als man zu turnay tun sol.
zehattell, fetoron,
vnd tryachta, karfabalon,
die kemen vast gefarn.
der ritter mit dem arnn
der fuor als ain tock;
an seinem wappenrock
hing manig fingerlin,
die warn alle guldin,
vorn an vnd hinden,
das nymant kund finden
kain stat, die da ler war;
es was alles behangen gar.
nun sehent, wie gar lobenbaere,
als ob es ein kocze were,
recht dick von zotten,
an ainem yeglichen knotten
ain fingerlin gestecket;
also was es bedecket,
der wappenrock pfellin.
er keret her oder hin,
so clang der rock von pfelle gar:
den het jm gesendet dar
eydes gemaget gemaydt;
wan sy von seiner frümkait
den paume vnd auch den prunen
het widergewunnen.
so rayt der tugentlich
so recht ritterlich
auff ainem roß, das was starck;
er stach den held vnarck,
das er viel in den ring.
rurans der jüngling
vil hoffertigclich rayt,
er furt ain schilt prayt,
...
stach dauon eyttel
baydenthalben manig schön troppel,
rot, prawn vnd gel
warent sy gezimerirt,
da ward geturnyert. wie künig artus kome mitt lannczilet vnd andern rittern.
artus vnd lanczilet,
bursett vnd gamoret,
die kerten in die dicken;
mit manigen plickenn
stachen sie offt vmb sich,
manigen ritterlichen stych
tetten sye da mit krefften
zu den ritterschäfften.
phyoplerin von aratuon,
auff ainem roß prauon,
der fürt ein sper in seiner hant;
dem hette sein amey gesandt
bey tausent marcken ain clainot,
das was ain schappel von gold rot,
das fuort er auf dem helm sin,
vnd ain rot gulden fingerlin;
der kam vast gefarn
an den ritter mit dem arnn;
sein sper er an dem verstach,
das er alles zerprach,
das vergallt er jm ritterleichen,
vnd ließ an jn streichen,
vnd warff jn vnder sein roß.
ain ritter hieß gletechleflors,
der was gezimyrt wol bewert,
als jm dy seld het beschert,
was mit gold sein indewe,
die het auch ain frawe
von rappälynde dar gesand,
den vieng der küen weygant
weygamur mit dem arn.
da kam aber an in gefarnn
tugat von barbarie
auf ainem roß von syrie,
das was hoch vnd starchk gnuog,
wan es jn vermeßlichen truog
zwaymal über den ring;
do stach in der jüngling
mit dem arn, weygamur,
das er von dem roß fuor
vil nahet aines schafftes prayt.
do kam ain ritter gemaydt
geuarn von dudel
auf ainem roß starck vnd schnel.
sein schilt was zu loben;
vmb vnd vmb vil ewen
lag edels gestaines vil,
als ich euch nun sagen wil:
der schilt was gemachet guot
von gold vnd von trackenpluot
gancz all umb den rant;
jn der mytt was ain helffant
erhaben von edelm gestain,
der was auch vil rain,
vnd darzuo von gymme.
die riemen darjnne
das was ain gulden port,
mit vleyß wol geworckt;
sein halsperg guoter ringe waz,
sein helm lauter als ain glaß,
vnd auch von stahel hört;
das gehülcz an seinem swert
was geschlagen uon gold rot;
sein eyßnyn hosen warn guot;
sein wappenrock was schön;
rot, gel vnd grün
was gemalet sein sper;
auf dem helm fuort er
von rosen ain zymerrol;
joryol von mofetyol
des was gewarnet gar,
vnd was auch komen dar
durch abenteür willen.
die zwen gesellen
wollten nyemant daz sparn,
biß der ritter mit dem arn
dar kam, der stach ain nider.
weder ee noch syder
kome auf kainen turnay
kain ritter, der enzway
stach als manig schafft.
...
auf den turnay rayt
maniger ritter gemaydt
jn vil ritterlicher acht,
den nyemant enmocht
nicht geprechen, wen er
...
man hort da nicht mer,
wan: kera her! kera her!
bring sper! raich mir
auch vil guoter fel zwir!
vnczt der künig send dar.
...
die ritterschafft hieß er lassen.
die degen da sassen
von den rossen, in daz palas,
sye schütten ab den harnasch,
vnd legten wider an die clayd.
artus der künig gemaydt
hieß sy alle für jn komen:
< jhr habt alle wol vernomenn,
was ich gelobet han,
das sol ich war lan:
wer den pesten preyß bejagt hat
mit ritterlicher tat,
der solle dyse kron
darumb haben zu lon
vnd auch daz künigreich.
nun sprechent alle geleich,
wem des jr welt jehen.
jch han heut gesehen
manig klainat wol gethän
vil ritterlicher lobesän.> wie die ritter alle weygamur die kron zuosprachen.
sye schwigen alle geleich.
wygamur der tugentreich
sprach da vnuerporgen:
< der ritter, der gesternn morgen
jn dem ring strayt,
dem het die küngin gmaydt
affrosydones, fur die er facht,
berait an der nacht
seinen wappenrock von reicher kost,
...
darin hat er heüt geritten wol.
jch sag, als ich sweren sol,
das er der beste ritter was,
der heüt ye auf roß gesaß.>
da sprach piolplerin:
< wan ich sein gefangen pin,
so wil ich der warheyt jehen,
es entorst nie kain man gesehen
ain ritter also tugenthafft,
der hat manliche krafft.>
do sprach der künig vnarck,
< jch gäb darumb tausent marck,
das mir hie zu karidol
wer gelungen als wol;
des mag er sein wol gemayt.>
do sprach salmurte berait:
< jch verjeh, daz er hat den preyß.>
sam sprach der ritter porteneys,
eregg vnd lanczilet,
byworans vnd gamuret,
kay vnd pagrofitall;
darnach die ritter überal
sprachen myt ainer stym,
das weygamur der jungling
wär seiner manheit.
jrer gnuog was es layd,
das sein lob so groß was;
wan ye was neyd vnd haß;
doch belayb jm der preyse gar.
der kunig hieß in pringen dar
vnd empfing jn vil schon;
er hiesse dar tragen die kron,
die het er verdient do.
weygamur pat er also;
vernempt, wie der künig sprach,
do er den ritter ersach:
< herr, jr mügt gern leben,
das euch die sald hat geben
als grosse wirdigkeit,
die hie hat got an eüch gelait,
wan ewr lobe ist so groß,
das nyndert ewr genoß
jst gewesen zu caridoll,
wan jr beharent hand wol,
das jr lobper stat;
jr sullent haben ane spot.
es ward durch euch her gesandt nu;
wes payttent jr? nu greyffent zuo,
vnd richtent recht
dem hern als dem knecht,
dem arm als dem reychen.>
do sprach gezogenleichen
der ritter mit dem arn:
< herr, jr sült baß erfarn
an den rittern, wer ich sey,
mein ist gespottet hiepey;
mein lob ist layder zu kranck.>
der künig tratt auf ain panck,
biß das er sy alle vbersach,
gütlich er aber sprach:
< nu jehent, jr edeln ritter,
besant zu der tafel her,
wem jr die kron vnd daz land
ertaylt mit recht zuhant.>
nyntyn von mantaltzein:
< jch nyme es auf die trewe mein,
das ich hie nymant han gesehen,
kainen ritter, dem ich wöl jehen,
der so ritterlich vnd so preyßlich strayt.>
do sprachen alle ritter nach in warhait:
< mit wirdikeit sol er tragen dy kron.>
des antwurt der hochgeborn riter schon,
der oft genant wigamur,
damit der adler fuor:
< war ich, als ir geruchent jehen,
so wär mir hart wol geschehen
an ern vnd an frumkait;
jst das nit, daz ist mir layd.
gern ich daz tuon sol,
das jr mir sprechent also wol.
wie möcht ich ains lancz wert sin?
jch enwayß, wer ich bin.
neme ich das kunigreich nuo,
villeicht kem es darzuo,
so dy hern in den landen
mein geburt nit erkanten,
sye hetten mich schwechleich,
vnd begunden mein reich
wider rauben vnd heren,
vnd ich mich dan solt weren,
so het ich vngemach vnd kumer;
wan ich dan dauon entrunne,
so het ich schaden vnd schant.
zu krone vnd zu land
han ich weder fründ noch guot.
dauon sol ich meinen muot
zu den dingen laytten,
das ich müg erbaytten,
biß ich wirt erkanntt.
künigreych vnd landt
wär mir vil zuo gröslich;
wan ich bin darzuo genoßlich,
das ich mit dienst sey gerecht,
es sey ritter oder knecht,
was man an mich suochet,
das ich sein mit züchten ruochet.>
artus der künig lobesam
sprach, als seinem hoff gezam,
zu dem ritter also guot:
< herr ir habt ainen muot,
der dunkt mich wunderleich,
das ir der jungen frawen reich
euch weret zu weyb,
die an guot vnd an leyb
ainen künig wol vermag,
vnd habent allen disen tag
euch des kungreichs gewert.
auch ist euch groß beschert,
ob ir das volgent gern,
vnd liest euch aygen muot wernn.>
da sprach aber mit güte,
mit wol betachtem müte,
der ritter mit dem adlar:
< hab ich daran nit missefar,
oder wider ewr huld getan,
das sült ir, herre, farn lan
vnd der rede begeben gar.
jch sol an ewr schar
euch sein ymmer mer,
wa ich hin ker.
kungreich vnd land
war nit wol zu mir gewant:
mit diensten sol ich berait sein,
wer darzu geruochet mein.>
der künig kunigclichen tet,
er hieß dem ritter an der stet
ain roß pringen, daz waz guot;
wan er durch seinen hohen muot
wolte reitten stechen,
das er mocht zerprechen
andern rittern daz zil;
der stund da hart vil.
da man das roß herfur zoch,
das was so starck vnd so hoch,
daz ander ritter jahen,
daz sy nie gesahen
kain roß so zirlich.
da sprach der ritter tugentlich;
< nempt hin, adler ritter, guot,
durch ewren ritterlichenn muot,
das roß sullent jr reyten,
das ist zu bayden seytten
zu den sparn wol gewachsenn.
...
belffomors von engelanndt
das roß mir sandt
vber see von seinem land,
das ist starck vnd lauffet wol.
auch so sullent jr zu caridol
beleyben etlich frist;
wes ewr mund geruochent ist,
das sult jr finden an mir.
jnn disem hoff, geruocht jr,
sült jr auch haben, wez ir gert;
wan jr mich dez dunckent wert.>
artus auch seiner worte geswaig;
weygamur im züchtigcleichen naig,
dem künig, vnd sprach also:
< herr, er mag wol wesen fro,
der euch icht gedinen mag;
gern gelebt ich den tag,
das ich verdinen möcht
mit dienst, ob ich darzu döcht,
die ere also manigualt,
die mir jung vnd allt
jn ewrm hoff erpoten han.
mochtent irs haben getan
alles übergüldet wol.
das gesind hie zu caridol
hat der ern also vil,
das ich das wol jehen wil,
das ich ewren genoßen sach nie.
jch wil gern beleyben hie,
seyt mich ewer gnad tuot solchs pitten.
jr habt mit gütlichem sytten
ewr lob wol gepraittet;
mich hat her gelaytet
ewre miltikeytt groß;
wan jch ewrn genoß
nye kainen fand,
syd ich erkennt hann daz land.
jch han hie gesehen vil,
das ich ymmer jehen wil,
euch preysen die weyl ich han daz leben.
daz roß, das ir mir habt geben,
darumb ich euch dienen wil sein
mit dem ritterlich vermügen mein.>
da eydes, dy maget gemaidt, sach,
das weygamur da versprach
wayde, kron vnd landt,
auffstund sy zu handt,
die künigin vrlaub patt;
künig artus gütlichen gen jr tratt,
er sprach:< fraw, beleybent noch,
nun habt jr ewr ere doch
hie behabt vnd ewr land
mit des ritters hanndt,
den jr pracht mit eüch her,
mit swert vnd mit sper
grossen preyß bejaget hie,
das ir jn gesachet nie,
des habt jr ymmer mere
bayde, frum vnd ere.
jr mügent hie gern schawen
mit andern frawenn
kürczweyl manig schlacht,
die wir in guoter acht
üben, alle tag taeglich;
wan manig abenteür rich
jn disem hoff wirt gesaytt.>
do sprach dy fraw gemaydt,
eydes dy künigin:
< das sol an ewrn gnaden sin,
das ich mit ewrm rat gefar.>
dem künig hieß sy tragen dar
ain gezelt, waz gemachet wol,
dauon ich euch nu sagen sol:
ym was oben der huott
gefüllet wol von seyden guot,
daran waz wol außgenomenn,
als jr offt habt vernomen,
wie troy ward zerfürt;
es waz auch wol geschnyert
mit saylen guot seydin,
ain port von pritanyn,
fieng allumb die wynden,
forn vnd auch hinden
was es gemacht spaech;
manig reb wech
lag allvmb darann;
es mochten wol zwayhundert man
syczen darvnnder;
es was michel wunder
aussen vnd jnnen daran.
zwölff camer wolgetan
warent auch darjnne.
es gab die künigine
eydes dem kunig lobesann;
vrlaub nam sy vnd schied von dan.
...
der ritter mit dem adlar
der raytt mit jr auff daz feld.
der künig schawet das gezelt,
das jm geben het die magt.
als die mer wurden gesagt,
das weygamur mit der frawen rayt,
das waz dem künig laydt,
darumb wann er gedacht jn seinem muot,
das jm jcht die maget guot
von seinem hoff empfrempte;
sein hercz sich da sennte.
sein roß hieß er im ziehen dar,
er wolt reytten nach der schar.
da warent aber die ritter da,
die da zu der dauelrundt waren sa,
mit der frawen geritten uß.
als der kunig artus
jn das feld geritten was,
vnd der ritter parilas,
da komen die ritter überall,
vor freoden da hetten sy großßen schall.
mit jr rayt da wigamur,
der adler alles mit jm fuor,
als sye da der künig gesach,
gar hofflich er zu jr sprach,
lieblichen er sy vmbfie;
nun volget jr nie
gesinde als tugentleich.
artus der künig reych
jn das feld da habte,
den ritter balban er da patte,
vnd sprach:< balban, lieber geselle mein,
lasse dir wol beuolhen sein
den ritter, der mit dem arn fert.>
nun waren sy komen in den wertt,
das was grün vnd von pluomen gel;
da erpaysten dye ritter schnell
bey ainem küllen prunnen;
jn was hayß von der sunnen,
sy strichen den schwayß von den augen do;
mit züchten warn sy alle fro.
auch sprachen die ritter stolcz:
< wir füllen vor dysem fürholcz
ligen durch der plumen geschmack,
von heüt über den dritten tagk,
vnd durch der klainen fogel gesang.>
do sprach künig artus:< über lanng
jch wil vor dysem waldt,
das hören jung vnd alt,
ain hochzeit machen,
vnd wil hie vier wuochen
wesen mit frolichem sytten,
vnd her laden vnd pitten
frawen vnd ritter stoltz
an dyses grünne fürholcz,
mit züchten schön vnd wol,
als daz gesind leben sol;
dicz wissent alle geleych,
vnd beraittent eüch ritterleich
von heüt vber zehen tag.>
nu merckent aber, was ich sag:
potten vnd gartzun er do sandt
vber all jn die landt.
er hieß mit fleyß laden dar
vil manige ritterliche schar,
frawen vnd auch herren;
nachent vnd auch ferren
wurden die mer gesaytt;
das gepot artus der künig gemaidt.
da die hochzeit ward,
die waegen detten manig fart,
die speyse vnd wein truogen.
die gezelde sy aufschluogen
jn ainen anger für den wald,
da floß ain prunen lautter vnd kalt,
auch sungen wol zu preyße
die vogel auf dem reysse;
da waz kürczweyl groß,
das nyemant da verdroß.
do was manig ritter schnell,
delmitten vnd rabel,
vnd der herczog von gryrczin,
die hetten da mit jnn
ritter bey acht hundert.
jn dem wald gesundert
was gemacht daz gestuoll
bey ainem brunen kuoel.
do waz artus der künig
vnd ander vil frünig
von vnkunden lannden,
wan sy wol bekantten
des künigs reychen muot,
wan er gab daz guot,
als es wär vnraine;
es was gar gemaine,
als ferr dy burgherren jehenn.
man mocht an seinem hoff sehen,
mit züchten, grosse miltikeit,
des waz jm vil beraitt,
vil manig ritterlicher degenn;
sy liessen das nit vnderwegen,
was er gepott oder patt;
er het gesindes an der statt,
da die hochzeit was,
als ich an der abenteur laß,
zwölff hundert ritter gemaydt,
der kainer des vermaydt,
sye litten nach wirdigkeit pey im;
auf guottes gewin,
was jr muot nit gestalt.
ains tags da die ritter pald
vor dem künig alle sassen,
truncken vnd assen,
vnd dy künigin mynycleych
vnd manig fraw zuchtreich;
sy hetten zucht ane neyd:
nu kam auf den hoff weytt
ain junckfraw dort her geritten;
schön empfangen ward sy mit adellich syten.
der künig vnd dye künigin
hiesen sy wilkomen sin;
also tet alles, das da was.
die junckfraw fügt sich in daz graß.
vernement, wie die maget gemaydt
auff ainem weyssen maul raitt,
das gieng sanft vnd pald.
das gesind jn dem wald
begund sy alles schawen,
wan sy so getoner frawen
warn zu pritania vngewon;
auch namen sy wunder dauon.
die schön maget fremde
die het ain claines hemde,
von seyden gespunnen weyß,
an sy gepreyßet mit fleyß;
darob fürt daz megetin
ainen rock getaylt pfellin,
das was ain samat grün
mit praytten leysten schön;
vnderhalb was der gar
als die rosen gefar,
ain vil teürer cyclatt,
wan daran was die natt
von grossen perlin gerigen;
vnden vmb sach man ligen
manig pild von gold,
daz der saum wesen solt.
sye truog ain fürspang teür,
daz was in dem feür
von golde geleittert wol,
darin pran als ein kol
vil manig edel gestain;
an jrn bayden armen schain
zwen spangen guldin,
da was auch gelegt in
manig spehes werck;
es worcht ain wilde zwerg,
der listig pranczopil.
ain gürtel spech vil
was gegürtet vmb jrn leyb.
baide, man vnd auch weyb
die den gürtel sahen,
alle die dez jahen,
das sy kostlichen nie
gesachen in jrn tagen hie.
der sattel, der auf dem maul lag,
der schain als der tag
von golde vnd von helfenpain
vnd auch von mangem edeln gestain.
das gerayde, daz daran was,
daz waz grüner dan daz graß,
von ainem sammat guot,
der ander tayl rot als ain pluot,
vnd waz ain rotter syclatt,
daruff von golde manig nat.
die junckfraw erpaisset zuhant
von dem maul, jn jrm gewant,
an mantel vnd an überclaid,
als sy auch da raytt.
enmitten jn dem gezeld palas,
do der künig ob dem tische saß,
vnd die ritter alle da,
die zu der taffelrundt gehorent sa,
die fürsten namen jr alle war,
sy kunden sy nie geschawen gar;
jr mund pran recht als der rubein,
gar schön waz daz megetein;
sy wundert alle, wer sy wär,
die vil seldenper.
sehent, wie rittelich sy was!
manig hercz fro von jr gesas,
maniger wunscht: vnd wer sy mein,
daz wolt got vnd solt es sein.
welcher solt schneyden das prot,
dem waz zuo sehen als nott,
das er schnayd in die handt,
das er sein nicht empfandt.
wer da solt trincken,
der ließ es auch nydersinckenn,
das er sich ob dem tisch begoß:
sy wurden alle synloß.
do gieng dy junckfraw zuo handt,
do sy den künig syczen fandt;
fur den tisch sy do stuond,
rot alls ain roß waz jr mund,
vnd liechter dan ain gymm;
sye naygt der künigin,
sye sprach:< dienst vnd holden gruoß
die künigin von holdrafluoß,
mein fraw, euch sagen lat,
das sy an dise statt,
durch ewren willen da,
herkumen wil ye sa,
reytten vnd sehen hie;
wan sy hort sagen ye,
das zücht vnd myltikeit,
ere vnd hübscheit
wer bey euch vnuerporgenn.
nun sült jr baide morgen
warten meiner frawen,
sy wil vil gern schawen
euch vnd ewr gesynde,
ob sy dahie finde,
das sy von euch vernomen hat.>
die junckfrau da patt
die kunigin beleyben da.
des antwurt jm aber sa
die maget, die da gestanden waz:
< bey dem brunnen zu sinfroylas
wil mein fraw heint sein,
darumb muß ich eylen wider hein.>
sie naiget sich vnd kerte wider;
weder ee noch syder
ward nie geschaffet baß.
da das gesinde het gaß,
da hüb sich fröd vnd tancz
jn aller frölicheit gancz,
alles daz gesinde stolcz
auf ainer wisen vor dem holcz.
als der ander morgen schain,
die ritter wurden dez in ain,
die von der tauelrunden,
das sy ritten zu stunden
gen der künigin von haldrafluß.
also hüben sy sich uß
gen dem prunen synfroylassen,
da funden sy auf der strassen,
die edeln frawen ysope
mit jrm hoffgesinde.
sy waren alle wol bechlaidt;
die junckfraw selber raytt
ain zelttent pferd guot,
das waz rot als ain pluot,
mit langer män gewundenn,
darauff waz gepunden
ain sattel, gemacht füg vnd clain,
der was auch von helfenpein
erlegt gar maysterlichen wol,
ein samat swarcz als ain kol.
was darüber gezogen;
zwischen dem satelbogen
saß die maget gefüg;
zaum vnd fürbüg
was von golde reich;
alles gar kayserleich
rait ysope die maget,
als die abenteür vns saget,
das saloman der weyse man
waer der frawen adler an.
auch fürt die maget reich
vierczehen maget herleich;
sy fürten seyden gewant,
von golde reiche harbant
furten sy da alle,
so gar mit reichem schalle,
zway hundert ritter gemaidt,
der kainer daz vermaidt,
sye ritten all nach hochem preyß.
gabwein der ritter weyß
mit den rittern sy empfie.
nun was der adler hie,
vnd flog aber dem heren sein
...
das was ain groß wunder,
das die tauelrunder
erputen jr alle grosse er.
nu sach die maget her,
das weygamur tugenreich was,
sy erkannt von jrn synnen das,
das er was von gepurd hoch;
jr pferd sy da zoch
mit dem zaum daz sy rait,
sy fraget den ritter gemaydt,
von welchem land er wär;
mit manger hant mer
die fraw ysope das vernam,
biß das sy nu kam,
da mit freuden was der künig;
artus vnd auch die ritter frünig
empfingen mit grosser wirdigkeit
die edeln frawen ysope gemaydt;
sam taett er jr gesind gar;
die künigin mit jr schar
gen den junckfrawen.
hie mocht man wol schawenn,
münde rott rosen gleich,
liechte augen erleich,
mynigcliche kynne;
also gieng die küniginne
der stolczen von holdrafluoß;
darnach vil junckfrawen suoß
pot sy, jrm gesynnde,
jr weyße hende linde;
ainander sy vmbfiengen,
darnach sy zu tisch giengen;
da ward jn gedient wol,
als man ainer kunigin dienen sol.
mit fröden warn sy da
bey dem künig sa.
die künigin von holdrafluoß
ritten wolte haim zu huoß;
da gieng sy für den künig her,
sie claget jm layd vnd schwer,
sie sprach:< herr ich muß euch sagen
vnd meinen großen kumer clagen,
wan der künig von sarczein
hat die vngenade sein
vast gekert auf mich,
wan er hat vermessen sich,
er welle zu holdrafluoß
mich suochen in meinem huoß,
vnd wirbet zu raise.
nu bin ich herr ain wayse,
vnd der hilff gancz entweret;
er hat mir ersterbet
manig man dahaym;
auch mein öheim
hat er burg vnd landt
gar beraubet vnd verprannt;
vnd ich auch nie getet wider sein huld;
anders hab ich kain schuld,
wan daz ich sein nit wil zu man.
nu wil er mir zwingen an,
das ich werd sein weyb.
ee wil ich mein leyb
ymer krencken sin;
wan ich bin nit ain haydnyn,
als er ist ain hayden:
es zeme nicht uns bayden.
jch wol ee man versprechen
vnd mir lassen prechen
mein hoff vnd auch burgen
vnd rauben mein erbe,
vnd wolt ee verliesen mein leyb,
ee ich würd sein weyb.
nun bin ich her gerittenn,
vnd wölt eüch gern pitten,
auch dise ritter außerwelt,
wan in preiß ist gezelt,
das dy durch jr güte
vnd jr ritterlich gemütte
mir zu hilff wolen sten,
wan ich hör jehen
tugent von der ritterschafft,
das mich des hayden kraft
nicht vertreyb von dem land.> -
< das het mein herr schand;>
sprach gaban der ritter schnel.
der milt herczog von duczel,
der gab der frawen gutten trost,
er sprach:< jr werd wol erlost,
seyt jr hilffe suochent hie.>
nu fiel die maget auf die knie,
für die tauelrunder,
sy sprach:< land eüch besunder
alle erparmen durch got
mein grosse schwere ane spot.>
artus der kunig reich
antwurt jr gütleich,
er sprach:< fraw, gehabt euch wol,
wan eüch zu hilff kumen sol
mein gesinde vnd auch mein selbz hannt.
kompt der hayden in ewr land,
er muß es mit schanden raumen.>
nu wolt sich nit lenger saumen
von holdrafluß die künigein,
sye nam vrlaub vnd rait haim
wider in ir land zu huß;
sy tannckt dem künig artus,
vnd bat sy all besunder,
die ritter von der tafelrunder,
auch den ritter mit dem arnn,
das er wolt mit jn farn.
der stolcze weygamur sprach:
< fraw, ewr vngemach
jst mir layd, daz wissent furwar;
jch wil komen dar
mit des küniges samnung;
reich, arm, alt vnd junck
sollent euch alles hayles pitten
mit hofflichem sytten.>
die fraw da von dan schyed;
gen dem haydnischen dietht
wolt sy schaffen ir were.
sie kerten auf bey dem mere
zu ainer stat die hieß narbiart,
die was für frayse wolbewart.
artus der liese werden schein,
was er gehieß der künigein;
seiner samnung er pot;
nu kam manig held guot
zu ainem prunnen auf ain wisen prayt:
dar kam salmurte berait
der herczog von zwaoge
mit ainer schönen menge;
ym was zu der rayse ger.
nun pracht sein neff diether
mangen gewappenten man.
artus der künig lobesan,
der furt bayde, jung vnd allt,
was zu der tafelrund gezalt,
die ritter warent erwelt gar.
nun empfalch der kunig seiner schar
...
vnargk vnd balban
vnd der held weygamur
die wurden zu potten fuor
gesandt, vnd gefraget der mer,
wa die statt wer,
da die hayden solten sein,
mit den sy solten streyttein.
nu was der künig saraczein,
marroch was der nam sein,
geritten mit seiner schar
fur ain statt, hieß podogar,
die lag bey dem mer
vnd het krefftig wer
von turn vnd tieffen graben;
da hetten sich die hayden für erhaben
manig gezelt waech,
daran vil manig werck spech;
sy hetten bedecket das feld
mit manigem schönen gezelt,
das sy nymant mocht ubersehen.
sy ritten vmb die statt spehen,
wa sy mochten gestürmen daran.
nun warent auch die wartmann,
die künig artur het gesent,
zu der selben stat gewentt,
da die hayden lagent bey;
nu sahent die ritter all drey,
vnargk, balban vnd wigamur,
das die hayden hetten fuor
gesendet auch wartman;
do sprach der ritter balban:
< dicz mügen auch wol wartman sin;
nu sullen wir reyten gen jn,
vnd fragen sy von dem her,
ob sy mügen kain wer
wider vns gehaben.>
dicz was hinder einem graben,
der vmb die statt gemachet waz.
ain hayden, hieß grymuas,
der was des künigs bruodersun,
turbart vnd drasbarun,
die hetten manliche craft
vnd warent trost der haydenschafft;
sy waren fürsten alle drey,
kün vnd jres muotes frey:
die kamen geritten durch preisses wan
auff den ritter balban
vnd zu seinen gesellen zwain.
da sprach der hayden ain:
< von wem kumbt jr also gerittenn?> -
< da habenn wir ewr hie gepitenn; -
sprach balban der ritter pald -
wir reytenn von dem wald,
vnd wolten fragen mer,
wer das hör dort wer,
das so gwaltigclich fert
vnd daz landt gar verhert;
das ist ain vnpaermig diet,
vnd wil durch got lassen nit.>
do sprach der hayden grymuras:
< wolt gern wissen das?
das ist der künig von saraczain,
der wolt dise künigein
ysopey die schönen magt,
jch enwaiß, ob es eüch ist gesagt,
genomen haben zuo ainem weyb;
an reichtum, guot vnd an leyb
jst er wol ir genossen;
so verschmecht sye den künig so grossen,
groß, mächtich von marroch;
darvmb hat er sy zu hassen noch,
vnd wil an jr rechen;
jr purg wil er zeprechen,
jr fursten wil er fahen
vnd jr volck hahen;
sy selber wil er vertreyben gar:
darumb hat er dise prayde schar
auff jrn schaden geladen her;
das ee nicht was sein ger,
das wil er nun bezwingen
mit bösen, ubeln dingen.>
vnargk sprach mit schönen sytten:
< nun sind wir auch daher geritten
durch der kunigin sold,
vnd haben empfangen jr gold,
vnd haben jr hilff gelobt.
jch wän, jr habt daran getobt,
das marroch ewr herr
jst geritten so ferr
auf der künigin schaden;
jr mussent vast werden geladen
die sach mit ewren rugken;
auch wirt ze schmal die brucken,
die jr wider solt reytten.
jr mussent hie erpeyttenn
der kunigin, waiß got.
nu wert eüch wol, daz ist euch not,
vnd streyttent vmb daz weyb.
euch ist werlich jr leyb
zu grossem schaden geporn;
jr habt gut vnd er verlornn.>
turbart der hayden sprach:
< euch mütt vnser vngemach
mer, dan vns selber tuot;
was jr nu wölt, das tuot darzuo;
wir sind durch clag nit komen her;
wolt ir tiostyeren, so naygt dy sper.
oder wölt jr streyden,
so müsent jr näher reyttenn.>
da rannten sy zu einander dach;
jn was bayden zu einander gach.
mit dem arn weygamur
vnd grymuras zusamen fuor;
ritterlich sy stachen,
das jr sper bayde zebrachen;
von den rossen sy do sprungen,
wider zu einander sy trungen;
jr kainer was jn zagheit;
schmal wurden jr schilt prayt,
die sy bayde truogen;
die schleg, die sy da schluogen,
die waren starck vnd groß.
weygamur des genoß,
das er was der kreft so starck.
der hayden listig vnd karck
der ward des schir gewar,
er wolt fliehen gen der schar,
er begund von jm lauffen dan;
weygamur der schnel mann
der begrayff den held guot,
er truck in, das jm das pluot
zu den oren außran.
do sprach der haidnisch mann:
< lasse sten, tegen treülich,
vnd laß lenger leben mich;
jch beüt dir mein sicherheyt.>
weygamur was des gemaydt.
vnder des hett der ritter pald
balban gezwungen mit gewalt
drasbraun den heyden.
vnargk was geschayden
von dem dritten, als ich wil sagen,
er het jn durch den helm geschlagen
ain wunden in das haubt,
der kreft was er beraubt:
also was er geschayden.
nu patten die hayden,
das man sy ließ genesen;
der ritter sprach:< es mag wol wesen,
wolt ir laisten, des wir begern,
des wir nicht wollen enpernn.
jch antwurt euch alle drey
der kunigin jsopey,
von beldrafluß der künigin,
jr gefangen sult jr sin;
dicz sol wesen morgen.>
des lebten sye mit sorgenn,
jr sicherhait sy gaben daran,
vnd lyessen sy auch alle farnn,
vnd schyeden sich dabey.
die kuenen ritter drey
ritten frölich von dan.
die zwen hayden huben san
auf das roß den dritten;
sein wunden warn weyt geschnyten;
mit wasser sy jn labten
vnd jn vnder den armen habtenn;
also fuorten sy in von dem feld
vnder jre haydnische gezelt,
da sy dan zu felde lagen.
die andern begunden fragenn,
was jn geschehen waere,
sy wolten wissen die mere
recht, als in geschehen was;
wan allen hayden clagten das;
do sprach der hayden turbar:
< jch sag euch furwar,
der vns hat her pracht,
der hat des teuffels gedacht;
wan hat ysopey die kunigin her
solcher ritter mer,
so synd wir ubel gefaren;
sy kunden vns nit gesparen.
kain schilt ist so hert,
sy hauen in mit dem schwert,
recht, als er faul sey;
auch so merckent dabey,
das vnser hilff ist ab;
wir müssen vns an dem tag
antwurten ysopey der künigin,
wan wir ir gefangen syn.>
da dy kunigin des innen ward,
das der hayden mit seiner herfart
jn ir land was geritten,
sy selber pat vnd hieß pitten,
was fürsten warn in irm land,
die sy da vil wol erkannt,
das sy an got gedaechten,
vnd ir hilff praechten,
sunst lebt sy mit sorgen
die nacht uncz an den morgen;
wan sy het nit vernomen,
das ir hilff was komen,
von prytanie der künig
vnd manig ritter frünig.
als der ander morgen erschain,
grymuras ward des ain,
trasbraun vnd turbart,
das sy wolten auf die fart,
des sy jr trewe hetten geben,
damit sy fristen jr leben.
sye legten an ir pestes chlayd,
ain hohes roß ir yeglicher rait;
sy ritten gen der burg tor,
da die hayden lagen for.
sy fragten gen dem palas,
da dy künigin auf sas,
sy batten sy weysen fur dy maget;
das ward in nit versaget.
da enpfieng sy alle drey
dye kunigin ysopey.
sy wontten, sy waren gesendet dar;
da sprach der hayden turbar:
< fraw, wir sein geritten her
an swert vnd an sper,
vnd sullen ewr gefangen sein.> -
< wauon?> sprach die kunigein.
da sprach der hayden pald:
< es rayten auß dem wald
des abencz spatt drey mann,
auff starcken rossen wol getann,
vnd mit dem ainen furwar
flog ain rechter adlar,
die bezwungen vns mit swerten,
das wir gnade begerten.
den must wir vnser trew geben,
das sy vns liesen leben,
das wir vns antwurten her:
also sye wir komenn an wer,
frawe, zu den gnaden dein.>
da sprach ysopey die künigein:
< jch verstand an dysen meren
das sych endet mein sweren,
von dem adler ich daz wayß;
künig artus wil sein geheyß
laisten, als er mir gelobet hat:
nun sol mein werden güt rat!>
der hayden sy hieß pflegen wol,
als man gefangen tuon sol.
jn der selben weyl
da kam mit eyl
ain ritter, der hieß selrogier;
er sprach:< fraw, es empeüt dir
seinen dinst künig artus, mein herr,
er ist durch deinen willen so ferr
geritten, durch den wald so fren,
vnd manig ritter wolgetän
volgen seinem panier:
nu solt du senden schir
potten, die jn leren,
wo er hin sol keren.>
do sprach die frawe gemaidt:
< des bin ich selber berayt,
das ich in her weyß,>
...
die stolcz maget berait ir gewannt;
die pferd pracht man zuhant;
da rait die maget zu ainem tor,
da die hayden lagen vor.
wan die stat so michel was,
das nymant weder holcz noch gras
geweren kunde,
wie ubel man in gunde.
hie kam die schon maget
mit zway hundert rittern vnuerzaget,
da artus der künig gemaydt
mit seinem gesindt rayt;
mit freüden hieß sy die künigin
alle gotwilkomen sin,
den künig vnd daz her gar,
sy zaiget mit dem vinger dar,
da die heyden lagen dort;
sy sprach:< sy haben mir ermort
manigen man in disem landt.> -
< das gelten sy mir mit schandt, -
sprach ereck fy ly roys lack -
geleben wir den morgen tagk.>
ysopey die künigin kert wider heim
...
den kunig sy zu herberg ließ;
den herfannen man aufstyeß;
man gabe jn volle speyse.
artus der künige weyse
sand dem kunig von saraczein
ainen brief bey dem botten sein,
vnd taet das durch den list,
das er gern wist,
welich sein stat mocht sein;
also sprach der brieff sein:
< artus prittan artaras furbein
der empeüt marroch tuffran von saraczain,
was ain sumerliechter tag
an ainer nacht gehaben mag.
du hast erwelt dir ainen namen,
den du haben must mit schamen,
das du dich künig nennest,
vnd dabey nit erkennest,
das ain kunig dez solt geren,
das in das recht mag geweren.
es sol ain man mytt mynnen
ain frawen lieb gewinnen.
das du nu hie erfechten wild,
das ist doch zu hoch gezilt,
vnd zwischen vns aufgeseczt,
das yedwerders lieb leczt;
wan du bist ain hayden
vnd bist damit geschayden,
als wol vnd wee;
du tettest wider dein ee,
mynnest du ain cristen weyb,
so hettest du deinen leyb
nach vnwiczen getrachtet,
du mochtest nit haben geachtet,
dauon dir schanden mer
...
die rainen magt von belrafluß:
darumb sey dir widersagt mein gruß.>
marroch, do er den brieff gelas,
artus er volgen was,
zu dem potten sprach er do:
< deines herren artus dro
sind mir grossen layd;
mein her ist also prayt,
das ich wol rich meinen zoren;
dise magt müß sein verloren,
des hilfft ir kain artus.
jch wil hie burg vnd hus
alles sampt zerstören.
die botschafft laß hören
artus vnd die seinen all,
wie jn das gefall.>
dise antwurt pracht
...
der pot wider do;
sy warent baydenthalb so,
vor der statt vnd darjnne;
doch het die künigine
bayde, sorg vnd schwer.
also, das der nacht nicht mer
vnd der tag begunde scheinen,
künig artus der gepot den seinen,
das sy zu streytten warn berayt gar.
er het geachtet sein schar;
sein fanen fur er da stet,
gaudynes sun, gameret.
da warff man auf die burgdor;
die hayden beraiten sich davor,
als sy wolten streytenn;
sye wolten nit lenger peyten.
der hayden fanen furt driopaz,
der was gewaltig ze felundagas;
die hayden hetten grosß kraft;
auch waz dise ritterschafft
genczlichen außerwelt;
sy hettent manigen held
baydenthalben in der schar,
da hie nu adlar.
die, dy das panier fuorten,
vast auf einander ruorttenn,
die aber nach in ritten,
baydenthalb vil kaum erpitten,
das sy zusamen sollten;
yedweder wolten
an dem andern lob erstrytten hann,
das was baydenthalben jr wan.
sere strayt der hayden her,
man hört da nit andre mer,
wan prechen sper vnd clingen swert.
wen eregg errayt, der ward gewert,
auch her walban wider vnd fur,
vnd der kün ritter wigamur,
der rait wol nach preyse gar
jn der hayden schar.
der stolcz ritter araclium
vnd der ritter plyoperum,
die zwen ritter gemaydt
tetten den hayden groß layd.
der schnelle degen vnargk
der rayt ain roß, daz waz starck,
der sach vor jm reyten
ainen hayden, sere streytten,
das waz fraort van absan;
mit einer lanczen kert er in an,
vnd stach in kreftigchlich darnider;
schnell sprang er wider
auff vnd sprang an jn;
er tet da wol schin,
das er was ain degen pald;
er schluog schleg vngezalt,
er schluog vnder im daz roß;
wan der held segremors,
so mußt vnargk gefangen sin.
ain hayden, der hieß offratin,
der was herczog zu rutar,
der kam geritten in die schar,
do artus der kunig rayt
mit ainem schwert, daz waz prayt,
den künig er auf den helm schluog,
das jm ran daz pluot
auff seinen wappenrock seydinn;
jn het erschlagen offratin,
wan der held mit dem aren,
der kam mit krefften gefaren,
dem künig halff er, daz er genas.
was der hayden da was,
der kam kainer von dan;
da geschach groß wunder an,
wan die von der dafelrunden
schluogen sölch wunden,
von den man ymmer sagen mag.
recht vmb ainen mitten tag
marroch der hayden kam gefaren
an den ritter mit dem aren.
marroch der künig von der haiden land
furt ain sper in seiner hannd
mit ainem panyer grün;
wygamur der kün,
das man seyder nie
hörtte sagen von kainem ritter ye,
der ye gestrytten het baß:
darzu begrayf sye der haß;
sy waren bayd so starck,
darzu bayde so karck,
dar ir yedweder macht
komen in die acht,
das ainer dem andern schadet icht.
der hayden sprach:< ez ist entwicht.>
er wolt an jm bejagen preyß;
da waz wigamur so weyß,
er fieng in bey dem zaum,
er kerte vnd zoch in dann;
also ward er gefangen;
da waz der streyt ergangen.
die hayden wurden gefangen vnd syglos.
marroch der kunig da verloß
seines heres auß ter maß,
wan feld vnd auch dy straß
was von plüt worden rot;
der hayden was gelegen tod,
das jr was anzalhaft.
kunig artus und sein ritterschafft
ritten frolichen ein.
marroch der künig von saraczein
antwurt sich dem ritter wigamur,
mit dem auch der adlar fuor.
der künigin von baldrafluoß
da was irer sorgen warden puoß,
die sy durch keuscheyt laid.
dise abenteür vns saydt,
das der kunig von der hayden land
der frawen seczet grose pfandt,
das er jr gelten solt
jren schaden, als sy wolt,
vnd das sy ane not
furbaß vor im beleyb biß an iren tod,
vnd müßte auch darzuo sein selbs land
empfachen auß kunig artus hand,
vnd müßte darzu zinse stan;
damit ward er verlan.
also fur er wider über mer;
vil chlain waz warn sein her,
vnd was an eren warn kranck:
des haben die stolczen ritter danck,
die von der dauelrunder,
die belyben vast besunder.
weygamurs lob was groß,
do was nyndert sein genoß,
da er den künig also gefieng.
ysopey zu ratte gyeng,
was ere sy im erpieten woelt,
weygamur dem werden held.
jr leütte retten da mit jr:
< ach fraw, hetten wir
ainen herren so manleich,
so war wir aller selden reich;
wan er ist der schonest man,
der das leben je gewan.
wölt euch, fraw, daz gezemen,
das ir den ritter wolt nemenn,
so wurd vnser aller ratt;
wan ir seyt von seiner tatt
von sorgen worden frey.>
do sprach dye fraw ysopey:
< ewr rat war guot,
ob im auch wär also ze mut,
das er wolt haben gemach;
jch wayß wol, das er versprach
ain kunigin vnd jr landt,
die auch von seiner handt
jrn prunnen wider gewan
vnd ain linden zu absan;
das was die maget eydeys.
mir auch worden zu weys,
das er mit der ritterschafft erwarbe,
do nodengat der kunig starbe,
sein kron vnd sein gewalt:
dar wider redt der ritter also pald;
das tet er durch seinen reychen muot.
het ich daz land oder daz guot,
darumb er hie wolt bestan,
jch neme in gern zu man:
nun er des müttez nicht enhat,
so wirt sein doch vil guot rat.> wie ysopey dem kunig artus ain kron gab von gold.
ysopey dy maget clar
gabe artus, das ist war,
ain kron von golde reich,
geworckt vil kayserleich
von gestain, von berlein weyß,
es lag daran grosser fleyß.
dem ritter weygamur
dem hyeß sy zihen ain schönez roß fur,
das was schwarcz vnd guot,
vnd ains was rot als ain pluot,
die bayde nit besser mochten sein.
zwen wappenröck seydein,
der ain was rot, der ander swarcz,
die warn geworcht von graarcz,
das gab sy dem ritter mit dem aren;
sye kund vor eren nit gesparen,
sy gab jn allen besunder,
den von der dauelrunder,
gold, sylber vnd schöne roß.
sy gabe dem ritter segremors
ain schapel, das selbe was
gesandt von natrifalas;
es was von gold wol ergraben,
vnd manig fogel wol erhaben,
vnd auch manig tierlein clain,
vil edelgestain
des lag gar vil darinn.
sunst gabe die künigin
mit willigem muott.
artus der kunig guot
wolt nu zu landt farn.
der ritter mit dem arn
wolt auch reytten furbaß;
er gyeng da der künig saß
vnd die künigin fraw ysope,
mit jrm gesynde;
do sprach der ritter tugenthafft,
das hört alle ritterschaft:
< artus, der kunige her,
du hast dein er
an mir biß her behaltenn;
got müß dein ymer walten.
vrlaub ich nu geren wil;
jch han uncz an mein todes zil
dir ymer dancken sin,
jch far her oder hin;
das hast du wol verschuld vmb mich.>
do sprach der künig lobes rich:
< nain, du ritter gemaydt,
das war mir yneclichen layd,
wan jr sind hohes lobes wert;
ewr hand vnd ewr schwert
haben euch hohen preys bejaget.>
do sprach ysopey dy maget:
< herr, ir habt an mir getan,
das jr ymmer solt han
von edeln frawen allen lön;
hecktor vnd demefrön
mochten euch nicht geleichen;
jr seyt werleichen
vor valsche frey vnd tugenthafft.>
do sprach alle die ritterschafft,
das es also war wär;
vnd was jn allen gar schwär,
das er von danen kert.
künig artus der gert
vnd bat aber den ritter mit dem aren,
das er wolt wider faren
mit ym gen caridol,
er wolt in ymmer haben wol,
seinem pruoder geleich.
do sprach der ritter tugenleich,
des adlers herre:
< jch bin nahent vnd ferre
allenthalben vnbekant,
wo ich kere jnn das lannt.
jch wil ymmer farent sein,
das auch der nam mein
vnder andern rittern werd gezalt.>
vrlaub nam der held pald
von ysopey der künigin sa
vnd von allem hoffgesind da.
mit zehen knappen er danen rayt.
artus der kunig gemaydt
zu land rayt mit guotem muot,
vnd alles sein gesinde guot.
der küne ritter wigamur
mit seinen zehen knechten fuor,
der pflag er mit guoter sytte;
sein adlar flog alles mitte.
er kam geritten jn ain landt,
das was genennet deleferant,
jn ain stat, hieß leydisar,
das land was verwüstet gar
von vrleuges vnd krieges frayßen;
sy waren gute waysen;
das lannd was in streytte
gar vor manger zeytte,
es was wider streyt verprannt,
zwen künig dacz selbig landt:
das was atroclas,
rerat sein künigreich was;
das ander was paltryoth,
von lentrye der künig guot,
von dem weygamur waz geboren;
wan jn het verloren,
als vns die abenteur gycht,
wan wunders vil geschicht.
weygamur vnd sein adlar
waren komen zu lydasar,
vnd waren die nacht da.
seinen wirt fraget er sa,
von wellicher hand swer
das land also verderbet wer.
da sprach der wirt mit jamers not:
< hie was ain kunig, hieß amolot,
her ist verfarenn ane erwen,
als wir müßen sterben:
nu streytten vmb das reich
zwen künig geleich;
attroclas von rerat
der hat bezwungen dyse statt;
der künig von lendrie
hat ander stet dreye,
die zu dysem land auch gezelt sind.
ain graff, haysset negrafindt,
dem hat der kunig von rerat
beuolhen dyse haubtstat.>
beygamur sprach aber do:
< haben sy ycht recht darzuo,
die vmb dycz streydten,
das sy damit nit peyten,
vnd liessen es bayde an ain recht?
mit recht wurd es schlecht.>
da sprach der wirt aber mer:
< die zwen kunig her
die haben gleich recht darzuo,
als ich ewch noch sagen tuo:
mein herr der künig amilos,
des reicheit was also groß,
das er kauffet daz landt
von ainem künig, der hieß pannt,
der was auch ain erbe werden,
dreyssig sämer fürdten
wurden mit geladen,
was sy mochten tragen,
die gabe er vmb daz reich,
vnd het es gewaltigcleich
alle sein lebtagen;
hie sült ir mercken, waz ich euch hie sagen,
das er es nymant gab;
also ward er gepracht in sein grab.
nun was der kunig von rerat,
dem nun dise statt,
meines hern eheim,
das ist zweyfel kain,
der gycht erbe auf daz landt;
auch jst mein herr wol erkant,
das paldryoth der kunig herr
was meins hern vetter,
vnd spricht auff die erbstatt.>
do sprach der ritter tugenthaft
wigamur zu dem wirte sein:
< als mich laytten die synne mein,
jr bayder recht ist gleich gancz.>
ain herczog von troyforlancz
kam da geritten in die stat,
der wolt dem künig von rerat
pringen die hylffe sein;
mit ritterlicher gylffe schein
raydt er frolich durch die landt;
volle speyß vnd guot gewandt
hette er vnd die seinen,
von werd vnd von weynen
warn sein samer geladen all;
er het grossen herschall.
des nachtes kamen sy dar,
vnd belyben da mit jrer schar.
da nu weygamur het daz vernomen,
das der herczog was dar komen,
vnd wie sein wil was gestalt,
nun kert der ritter paldt
mit ym auff die strassen;
er tranck oder sye assen,
so het er zu gesellen;
er sach wol das er erwellenn
het jn armes muot.
ain wasser haysset agrestruot,
da sy darüber solten farn,
da verloß der ritter mit dem arn
ainen knaben, der im ertranck;
des habe der herczog danck,
das er ym gab zwen ander wider.
mit froden kerten sy da syder,
vncz sy kamen gen rerat,
do was des küniges haubtstatt,
vnd lag zu tal bey dem mer.
attroclas der kunig her
den herczogen wol empfing.
weygamur herfür gieng;
als in der kunig anesach
miniclich er zu im sprach,
das er wilkomen wer.
er mercket sein geper
vnd sein schone außerwelt;
er sprach:< herr, ir sind gezelt
zu der selbigen schare;
ewr leyb der ist gare
jn gottes gütte,
machet mich senftes gemüte.
wol der mütter, die üch gepar;
als clain als vmb ain har
hat ewr leyb wandel kain;
ewr muot mag wol wesen rain.>
der reiche künig atroclas,
do im zu hause komen was
der herczog vnd sein her,
do sand er poten uber mer
dem kunig patryoth
von lentrye, er im pot,
er wolt daz nit lenger sparen,
er wolt mit herre faren
zu lendrie in sein land,
vnd wolt rauben mitsampt dem prant
vnden vnd oben darjnen;
seiner burg zinen
wolte er nyderprechen,
vnd wolt an jm rechen
paide, laster vnd layd.
des was der pot zuhant berait,
der im solte daz tuon kund.
er fuor an der selben stuond
gen dem kunig paltrioth,
der sagt jm, was er im enpot.
paltryoth der künig sprach,
do er den potten anesach,
vnd vernam auch die mer:
< mir ist die botschafft nit swer,
die botschafft deines herren;
sye entmag mir nit geweren;
kompt dein herr in mein land,
jch sol im püssen zuhand;
wo er mein purg tuot finden,
er sol sy nit pald uberwinden.>
der pot sprach:< er tuot,
er hat so manlich ritter guot;
der herczog von troyswarlancz
der fürt ein schar gancz,
die scheinen gar eysnyn;
graff mubur von laseyn,
der furt, daran ist zweyfel nicht,
zwayhundert halsperg liecht;
der herczog von grymel
fvrt manigen ritter schnell:
mein herr hat heres vil,
das er sücht, ob er wil,
zu lentrye mit gewalt;
er hat so mangen ritter pald.>
der pot nu von dannen schied;
nu saumet sich nit
der künig von lentrye,
dynstman vnd freye
jn eylen er besande;
die fürsten von dem lande
pat er jm zu hilff komen.
do sy all hetten vernomen,
das der künig atroclas
zu lentrye komen was
mit seinem her also prait:
nu was auch kunig paltrioth bereit
mit seiner samnunge,
allte vnd junge,
die zu streytte tochten
vnd an dem leyb vermochten,
er wär ritter oder chnecht,
der wär gut zum swert recht,
die het er gesammet all,
vnd fuor mit grossem schall
zu ainem wasser, haysset man gerat,
do der künig von rerat
genhalb lage bey.
nun warren reicher kunig drey
kommen paltryoth zu hillff,
...
das was der künig von yrrlannt,
agrasyn von euefandt,
von spannyr nationey,
die hetten grosser schar drey,
die alle warn zu harnasch.
manig stolczer ritter da was,
wolgewappent vnd gezymeryrt,
von gold vnd von samat geparirt
waren ir wappenröck guot.
o, wie grosser ubermuot
baydenthalben da was!
paltryoth vnd attroclas
die hetten auch bayde hilfe groß. -
der künig amilos,
nu ist der zweyfel kain,
dein vetter vnd dein öheim
die wellent streytten vmb daz landt;
das wär wol erwandt,
wenn du noch hettest dein leben;
du künest wol nach eren geben. -
der künig von lentrye
vnd sein helffer dreye
die trosten da vil vast
die werden ritterschafft,
ainen herfanen beraytenn,
den pat der künig laitten
ainen ritter, der hieß daphyr,
der waz geporn von nagrahyr,
der was der ritterschafft pald,
vnd het bayder hand gwald:
wes jn die recht hand verzeicht,
die lingk im daz verleycht.
dem enpfalch der künig paldrioth
seinen herfanen rot,
das er daz her weyset damit,
vnd vor seiner schar ritt,
als man mit ainem her reitten sol
vnd mit feinden streyten wol.
also ward gefürt die schar,
kain geprest jn da war;
sy waren gewappent vnd dy orß.
ain ritter, der hieß delemorß,
der ward zu wartman gesandt
auf ainen pühel, da er fandt
ainen ritter pald, der hieß zeyhatat,
des künigs wardtman von rerat.
da die wartman bayde
auff die schönen hayde
zu ainander waren komen,
vnd ydweder het vernomenn
des andern mere,
vnd wer sein herr were,
da sprach der ritter zyghatat:
< es hat der kunig von rerat
vff deinen hern grossen haß,
vnd ist herkomen vmb das,
das er jm sein land erstören wil.
er hat heres hart vil
auf seinen schaden her pracht.>
< hat er aber des nit gedacht, -
sprach delymors der weygant -
vnd vicht, wer hab das landt,
ob got des gruochet,
er findt, das er suchet;
wan es hat der künig paltryoth
mangen ritter also guot
gezogen jn seinen landt,
die auch wol an schandt
rytters ampt hand getragen:
die müssent mit jrm schaden
vnd mit schanden von hynnen faren.
nun süllen wir nit lenger sparen,
wir lassen dy here reyttenn
zusamen vnd streytten.>
ytweder dem andern empot,
...
das sein sicherheit,
das er dem andern kain laydt
tät in dem streyt.
nu was es an der zeyt,
da der liechte morgen was,
da ward nit lenger gespart daz,
die dy panyr fuorten,
ey, wie die ritter sich ruortenn,
auf verdeckten rossen schnell!
die hetten mangen gugerel
vnd manger handt gezymer.
ain ritter, hieß gemyelder,
der kam vnder dem fan gefarnn;
der ritter mit dem arn
er pracht mit im sein krafft;
da huob sich die ritterschafft.
mit dem arn weygamur
auf ainem guten roß fuor
vor dem fanen vnd vor der schar;
er was wol gewappent gar;
ritterlichen er stach
sein sper, das es zerprach.
also tet der ritter gewaltig
...
sy vertatten baider zymier gar
nach werdem preyß vor der schar.
nu kam dort her geritten
nach ritterlichem syten
wol geziert bayde her,
sy hetten zu streytte gancze ger;
jre schafft waren schir enzway.
ylar vnd miray,
der kamen mit der ersten schar
mit ainem roß, das was gar
weyß als ain hermlein gethan,
sein harnasch, den furt er an,
der was weyß als der schnee;
sein schleg dy tetten wee,
do er durch die schar prach.
als das künig paltryoth ersach,
da er so grossen schaden tet,
er kert daz roß da ze stett,
er stach den ritter ylar,
das er lag all dar
mit pluot gar berunnen.
< jch han gewunnen -
sprach er - ainen friden mit dir;
du mußt ymer lassen mir
landt vnd leüt an not;
du warest weyß, nu bist du rot.>
weygamur jnn dem streyt
schluog wunden groß vnd weyt,
manigen ritter darnider;
das geraw jn aber syder.
roy lag von panlannder,
vnd manig ritter ander
eylten vast auf das wal,
da wurden prayt schilt schmal,
manig helm verschrotten;
es enmochten vor den totten
an die erden getretten dy roß;
die erd da jr varb verloß,
von dem pluot ward sy rott,
wan es lag manger ritter todt.
paltryoth der rüfft sein ritter uast an,
er sprach:< das ich ye gewan,
das ward von eüch nit gespart,
als euch hilff not ward,
das ich selber icht dienen sol;
nun gedenckent, held, wol,
das jr ye warent werd,
vnd ruorent all ewr swert
vast jn den handen,
das wir an den schanden
heüt nit beleyben;
wir süllen vnßrn weyben
den preyß wider pringen.> -
< nu müß vns wol gelingen;>
sprach der werd caradin,
ain fürst stolcz von lindin.
atroclas vnd sein her
waren vast mit wer,
vnd gedacht yendert an die flücht;
da lag manger an der sücht,
dem da spottes puß ward.
es was ain übel herfart;
wan die von lendrye
machten mange wittwe
vnd ledig von mangem lehen.
die mynsten zehen
clagten lüczel yemant da.
die geste begunden sa
mit ainer schar dringen zuo;
weygamur rayt aber nu
mit dem panyr wider ein;
er drang mangen jn pein,
vnd schencket mangem sein aygen pluot. -
ein ritter also guot,
wes schlegst du deines vaters man?
du dust jm layd daran;
du beginest es hernach clagen,
so du selber hast den schaden. -
also weret der streyt
frü biß an die vesperzeit.
da musten sy zu baider seyden
von einander reitten,
wan sy des tagez hetten nit mer.
sy waren müde vnd swer,
vnd was in baiden ruoe not.
da lag manig ritter todt,
der vil clagber was,
das er aber nit genas,
da was nymant schuldig an,
wan das in tages zerran.
die ainenn nacht gaben sy fryd,
es was gelobet bey der wyd,
das in praech kain man,
es solt jm an den leyb gan.
also belieben die her baide
auf der rotten hayde.
die fürsten alle besunder
ritten vil darunder;
sy versuochten an mangen enden,
ob sy wolten erwenden.
der kunig der strayt auf des herez tod;
sy sprachen, es wär ain michel not,
das durch zwayer man zorn
die here solten sein verlorn.
sy wurden des zu rät,
vnd plyben daran stät,
das die kunig nemen solten
zu kempffen, wen sy wolten:
welches kempfer stryte pas,
das der het ane haß
baide, leüt vnd lannd;
des schwuren sy aid vnd gaben pfannd,
da sprach offenbar,
jch sag euch fur bar,
atroclas von rerat:
< wer fechten wil an meiner stat,
dem wil ich geben zu lone
mein tochter also schone,
vnd das selb landt darzuo,
vnd meiner besten burg zwuo
jn dem land zu rerat.>
her müelat da herfur tratt,
ain margraue von raurzatel,
ain ritter weyß vnd schnel,
der sprach:< er mag gerne leben,
wem got die seld hat geben,
das er die kraft an jm wayß,
der mag gern streyten jn dem krayß.>
der herczog von troyßwerlancz,
der sprach:< jch gyb euch mein rat gancz,
dem volgent, herr, der ist guot:
ain ritter pald vnd wolgemuot
der ist mit mir her gefarn,
der haisset weygamur mit dem arn,
der ist zu ritterschafft ain held,
zu ganczen tugenden außerwelt,
der mag wol sein von guter art,
mit dem seyt jr wol bewart,
wölt er ewr kempfer sein;
das nym ich auf die trewe mein;
wan er hat ains leven muot,
vnd ist euch nymant darzu so guot.>
attroclaß gieng zuhand,
da er den selben ritter fand,
der bet er also gewan;
er sprach:< ey, tugenthafter man,
an dir ist vil ern schein,
wan vnßr tochterlein
hat dir selden vil geben;
selde prüfft dein leben,
vnd eret dich maniger weyß;
dir ist beschert hoher preyß,
des genüsse ich gern, mocht es gesein,
woltestu durch den willen mein
an dysem kampfe verwesen mich:
eret got also dich,
das du erwurbest des siges kronn,
so geb ich dir zu lon,
burg stet vnd landt,
vnd was du selbst nannt,
vnd auch ein schoness megethein,
die vil liebe tochter mein,
die mynigclichen dulcefluor.>
do sprach der ritter weygamur:
< ewr bette han ich vernomen wol,
des ich gern euch geweren sol,
seyt ich aller leute grus
mit dienste erkempfen muoß,
so sol ich darzu sein berait;
es ist doch lüczel leuten layd,
ob ich darumb tod gelig.
jst aber, das ich gesyg,
das mir von got die selde geschicht,
so beger ich doch kains lones nicht;
wan stet, burg, leüt vnd landt
wern an mir nit wol gewant.
auch bin ich laider nit so frumm,
das ich euch genoßen kunn,
vnd mich ewr tochter zu ainem mann.
euch wil ich preyßen wan,
mit freuden disen kampf bestan.> -
< das sol vns mit got zu hail ergan, -
sprach der kunig von rerat -
jch sol euch an meines kindes statt
habenn jmmer mere;
kain fürst ward mer so here,
jr mocht wol gewesen jr genoß,
wan jr seyt aller vntat ploß.>
der künig von lentrye
batt fursten vnd freüe,
vnd auch diensteman,
mit jm zu ainer sprach gan.
er sprach zu jn also,
der kunig von lendrio:
< disen kampff gelobet hat
...
wan es ist mein geding,
das ich in dem ring
villeücht jn selbs bestan,
so müß es mir zuo hayl gan.
vnd wil es dan die gottes krafft
so erwenden schadhafft.>
< gelt hon, - gunderlach
von dem rotten turn sprach -
dicz wär euch laster gethan;
herr, ich bin ewr man,
mag es mit ewrn hulden sein.
jch wil mit dem leyb mein
vechten an ewrer statt.>
des selben manig ritter bat.
do sprach der kunig baldrioth:
< jr bittent mich ane nott,
wan wir vnßr trächten;
jch wil selber fechtenn.>
als die nacht verfaren was,
do rait der künig atroclas
vnd der herr von lendrie,
ane alle jr gesinde
zu ainander mit fride;
der was bestettigt bey der wide;
sy erpraisten auf der hayde rott,
da gieng künig paldrioth.
da sprach also drat:
atroclos von reratt:
< wir sind komen also her,
vnd ist das von meiner wer
vnd des künigs von lendrie komen,
ob ich recht han vernomenn,
das zwen kempfer schüllen schaiden
den streyt vnder vns bayden,
das sol hie haben ende;
wem got das hayl sende,
der sol haben leüt vnd landt,
vnd gepieten ze deloyrlandt.>
da sprach der kunig paldrioth:
< das selb landt, wil es gott,
das sol zuo recht wesen mein.> -
< das sol heüt werden schein.>
sprach der künig atroclas.
also do das gelobet was,
das ward vnder in bayden
vastgeuestet mit ayden.
ain ring ward gemachet so;
auch wurden bestellet do
zu grießwartel fier man.
kunig paldrioth gieng an
mit seinem schilt in den ring.
weygamur der jungling
het wol beraittet sich.
paldrioth sprach:< jch,
jch vorder den kunig von reratt,
wan er mit gewalt
sich hat meins landes vnderwunden;
das wil ich an disen stunden
auf seinem leyb beherten
mit kolben vnd mit swerten.>
mit dem arn weygamur
manlich trat da herfur,
vnd sprach:< jch bin hie an dez künigez stat,
wan er mich zuo kempffer hat
erkorn vnd wil kiesen;
er wil mit mir verliesen
heüt, oder gewinnen.>
do sprach mit guoten synnenn
paldrioth der kunig reich:
< es ist nicht pilleich,
das ain künig vecht
mit des anderen knecht:
jch vorder den kunig von reratt
gen mir zu kempffen an die stat.>
do sprachen die fürsten überall:
< er sol von recht haben die wal.>
es waer vnder in bayden
mit worten also beschayden,
das sy baide mochten kempfer nemen;
wöll ir ainem aber gezemenn,
der möchte selber kempffer sin.
dicz tryben sy her vnd hin.
do sprach der künig paldrioth:
< nu muoß sein heüt pflegen got;
jch wil doch wissen, das ist recht,
seyd jr ritter oder knecht?
vnd wil auch wissen dabey,
weder seyt jr aygenn oder frey?
ob ewr schlag gen mir stee?
das jr das sagent ee.>
weygamur was die red laydt,
nicht lenger er do paydt,
seinen helm er abpandt,
den schilt legt er von der hant,
jn den ring enmitten stund,
...
ab dem haubt tätt er schnuer,
sein roß hieß er jm pringen schir,
vil bald er darauf gesaß.
die ritter merckent alle das,
groß wunder sy nam,
was er wolt began.
do sprach er tugentleich:
< nun hört, arm vnd reych,
hie stet der künig von lendrie,
der fragt, wer ich seye;
das ist mir layder vnkundt;
jch wil euch aber hie zu stundt
sagen, so ich fere wayß,
vnd horent alle vmb den krayß.
lespya was ain weyb genant,
das mer war jr wol bekannt,
jn ainem stain was jr hol,
darjn zoch sy mich wol,
mit jrn töchtern zwaynn;
die auch paute den stain,
die wonte ich mein muter sein.
zehen jar pflag sy mein,
so sy beste kunde.
sy pracht zu ainer stunde,
da sy auß was gegangen,
ain merwunder, het sy gefangen,
das waz man, visch vnd rind,
als in dem mer wunder sind;
sye pracht es in den stain,
vnd pandt jm vast die pain
mit vil starcken riemen;
sy verpot vast, das yemen
ym käm also nahen,
das er vns möcht gefachen.
zuhand sy von vns schied.
nu saumet sich auch nit
das merwunder,
da es lag besunder,
seine pandt es zerprach,
grymiclich es sich rach,
des weybes kind es erschlüg,
auf seinem rücken es mich trüg
von dem stain in das mer.
das weyb gesach ich nymer mer.
das merwunder mein da pflag
vil wol menigen tag.
es lerte mich behentigkeit vil,
schirmen, schyessen vnd saitenspil.
es zoch mich wol acht jar,
es saget mir fur war,
das lespya mein muoter wer nicht;
es komen von der geschicht,
das sy mich meinem vater entruog,
vnd mir das nicht gewuog,
das ich jr icht entrunn;
sunst enwayß ich, wo ich mein kuenn
jn dem land suchen mag.
das merwunder mein da pflag,
es gab mir speyß vnd gewandt,
vnd weyßt mich in das landt,
das ich feld vnd leut sach;
es gab mir vrlaub vnd sprach:
« wa du wild, so ker hin;
zuo dem mer stet mein synn. »
also schied es von mir;
do kert ich in ain landt, hieß dolyer,
kam ich also gegangen ploß,
do layd ich arbait groß,
wan ich was aller synn plint,
jch tümer dan ain kind.
manigen winckel ich erfuor,
bayde, wald vnd muor,
berge hoch vnd graben tieff;
jch rayt vnd lieff,
biß ich gelernte den syt,
da die leut lepten mit.
die selde mich an sich nam,
sye riet mir, das ich kam,
das mir widerfür,
auff ainer burg, hieß dalmflamür:
ainen kunig ich da fand,
der was yttra genannt,
dem was das landt vndertan;
artus der herr von prittan,
der auch nach eren wol kund tuon,
der ist seines pruders suonn;
von des selben kuniges handt
empfieng ich roß vnd gewandt,
vor seiner burg gab er mir ain swert;
manig ritter lobeswertt
die hetten ir massenye,
fürsten, grauen vnd freye.
also bin ich komen her,
so ich mit swert vnd sper
müss kainen breyß bejagen:
jch kan anders nit gesagen
von vater vnd müter mein.>
...
von lendrie kunig paldrioth
huob sein hend auf gen gott,
vnd auch sein hercze taugenn,
jm überlieffen seine augen.
seyn freüd ward groß;
er sprach:< herr, ir seyt wol mein genoß;
von kunigs artt ist ewr leyb;
eür müter ist mein weyb,
euer vater das bin ich;
gond her vnd küssent mich.
zwar ir sind komen haim;
hier stet ewre öheim,
das ist der künig von yrrlandt.>
weygamur sprach zu handt:
< so gewynn der kunig von reratt
ainen andern kempffer an meiner stat,
wan ich wider euch vicht nicht.>
do dise wunderliche ding von geschicht
die herren alle sahen,
mit warhait sy do jahen,
das diß gefügt hat got,
vnd loben alle sein gepot.
weygamur zuo seinem vater gie;
es wurden leüt fröer nie,
dan sein mäg wurden da.
die fürsten gingen aber sa
zuo rat; da sprach der kunig von flachen:
< hie dan sunder sprachen
nu wissent, alle besunder,
got hat dycz wunder
vnns ze hayl her pracht;
wer künt es haben anders gedacht?
nu sullen wir versuchen das,
ob wir der zwayer kunige haß
mit ern mugen vnderkomen;
es hat jr zorn hie benomen
manigem ritter den leyb sein.>
da sprach der kunig von ydrafferein:
< horent alle meinen ratt;
der kunig von reratt
sol geben dem kunig mit dem arnn,
er kan nymer baß gefarn,
sein tochter wol gethän,
vnd lasse jn damit hän
den streyt an dem landt;
er mag wol ane schandt
seyn zu ayden jehen.
wir haben alle wol gesehen,
daß weygamur ist ain weygant,
vnd ist auch allen wol bekannt,
das schoner maget nyndert mag gesein,
dan dulceflur die magetein;
sye sind paide wol geporn.
also mag der zwayer künig zorn
wandeln sich in guot.>
so mit frolichem muot
giengen sy wider an den ring;
sy batten den jungling
weygamur, vnd den vater sin,
das sye rietten vnder jn,
das sy daz laisten bayde;
das was in doch nit laide.
atroclos dasselbig tätt,
das was uber der fürsten bet,
das man sagt den ratt.
ain herczog da herfur tratt,
dem man der rede gunde,
wan er wol reden kunde,
mylegragram von lunders;
er het vil wunders
gefrümmet mit seinem leyb;
von mannen noch von weyb
ward geporn nie trewer man;
sein red er also gewan:
< also ist gesamnet der ratt,
es sol der künig von reratt
kussen den kunig von lendrey,
vnd ist geratten dabey,
daz sy mit freüntschafft leben.
der künig atroclas sol geben
sein tochter dulcefluor
dem jungen künig weygamur,
von lendrie des küniges suon,
vnd sol in des gewiß tuon
mit seinem ayd an der stat.>
do sprach der kunig von rerat:
< zwar, des bin ich von herczen fro.>
die ayd swurn sy do,
als das gelobet was.
nu sprach der kunig atroclas:
< das verdient jch vmb got nie,
wan ich mit eren meiner tochter hie
ainen sön han gewunnen,
des mir gott müß günnen,
den türstigsten ritter, den ich ye gesach.>
manig man des selben jach;
sye freüten sich zuo bayder seittenn.
die hern begunden reyten
zu lande wider haym.
weygamur vnd sein öheim
ritten von dem here sa,
jn was baidenthalben gach.
der kunig von jrrlandt,
seinen botten er fursandt,
wie jr was komen gesundt,
all zu derselben stund,
jr sun, den sy het verloren.
als die fraw wolgeporen
vernam die liebe potschafft,
sich erweget alle jr krafft
vor liebe gen jrem lieben kinde.
des küniges gesynnde
gewunen groß freüde nu.
schir kam geriten zuo
weygamur vnd sein are geflogen.
die kunigin wol gezogen
gen jm für das tor gieng,
vor lieb sy in wainent empfing.
mein syn wer zu waich darzuo,
das ich recht euch sagen tuo,
wie die fraw empfing jr kind.
nun die mer komen sind
allenthalb in das land,
da sein vater was bekandt,
da begunden sy alle gachen,
den hern wol empfachen,
als ainem kunig wol gezam.
groß wunder sy das nam,
das in der ar nit verlie,
wo er rayt oder gie.
nun het der kunig paldrioth
überkomen all sein nott,
zu fromen vnd zu eren,
seinen müt begund er keren
an tugent vnd an mylt,
roß vnd teür schilt,
scharlach, zobel vnd pundt
gab er an vil maniger stundt
allen den, dy es geruochten,
vnd nach eren suochten.
er empfalch gericht vnd landt
weygamur zu seiner handt,
das er richtet zu recht
dem hern als dem knecht.
er gab jm väterlichen rat,
er ließ jm selber wat
geben vnd gold rot.
zu vorderst er jm gebot,
das er getrew wäre,
vnd künigcliche gepere
lert er jn vnd sytt.
er hieß in, das er vermyt
zorn, valschait vnd lüge,
vnd das er nimant betrüge;
er hieß in barmherczig sein,
das er met vnd wein
solte trincken vnd offt geben,
vnd auch mit züchten leben;
er hieß in vast lieb han got,
vnd halten seine gepott;
er hieß in sein gemain
vnd selten wesen ain,
er riet ym vil sere,
das er des gutes herre
vnd sein knecht niet;
gewislich er im vnderschied
baide, übel vnd guot;
er hieß in haben mannes muot,
zuo kostlichen dingen
hieß er jm frund gewinnen,
vnd nimant verliesen
durch kainerlay miet verkiesen;
wo der gast gieng,
das er den empfieng;
er hieß in üben ritterschafft,
mit stet wesen warhaft.
er sprach:< du solt der ritter pflegen,
vnd leyhen vnd geben.
du solt sy haben gesellenweyß,
dauon gewinestu hohen preyß.>
der jung kunig herr
mercket seines vaters ler
vnd behielt sy zu allen zeiten.
secht, nu wolt er reiten,
seinen gemahel schawen,
dulceflur die junckfrawen,
des küniges tochter von reratt;
seinen vater er do batt,
das er jm schüff sein fart.
schir jm berait wardt
silber, gold vnd claydt;
fünff hundert ritter gemaydt
solten sein gesinde sein.
manig füter hermlein,
cyclatt vnd samatt,
von scharlach manig kapp weyt;
sy waren rot vnd prawn,
manig stolcz garczaun
auff die selben rayß;
sie verkunden die frayß.
man gab den rittern mang roß snel;
rot, prawn, grüen vnd gel
ware die wappenröck liecht,
kain gepresten was da nicht.
suss waz der ritter mit dem arn
von seinem hauß gefarn
jn daz landt zu reratt.
nogragroys hieß die statt,
do der künig was die zeit;
sein palast was hoch vnd weyt,
alles gemacht von quaderstain,
sein guot was gemain,
wer es alda suoechte
vnd mit ern geruochte;
die stat lag nahent bey ainem holcz.
weygamur der künig stolcz,
der kunigclicher syten pflag,
er kam vmb ainen mittentag
fur den palast geritten;
nu fand er mit hoflichen sitenn
groß gesinde myniclich,
die waren mit züchten gemelich,
vor der purg auf ainem plan,
mit züchten eylten sy in empfan,
die vnkunden schar;
schnelles springen ward dar.
...
nach kunigclicher wirdigkait
wurden sy empfangen.
nu kam dort her gegangen
der stolcz künig atroclas;
er empfing vor dem palas;
die vnkunden gestee
funden guote reste;
man pat daz sy sich nantenn.
als sy da erkanntenn,
das es weygamur der künig waz,
do sprach der kunig atroclas:
< wilkomen sol hie sein
das lieb gesinde sein;
so ist nie gast komen her;
jr sult mir sagen, wo ist er,
dauon sich mein er wachsen sol.> -
< er reyt daher vnd gehabt sich wol;>
sprach agyr von elisan.
der was ain ritter wol gethan,
den het der künig weygamur
mit ainem her gesendet fuor.
als der kunig erhörte das,
auf ain roß er gesas;
do er das künigclich gesinde
empfangen het von lentrie,
den jungen kunig weygamuor
vnd gesynde, das mit jm fuor,
gen dem palast sy riten,
jn guten kappen wol geschniten.
sy riten fur die porten.
nun floß an den orten
ain lauter prunn clar;
die ritter weyst man aldar;
do stund ain lind prayt,
auch waren golter dar gelayt,
gestickelt wol mit seyden;
auch stund wol mit grüner weyden
ain anger weyt bey dem prunnen,
dabey die vogel süsse sungen.
die ritter kamen alle dar.
nu kame der schencken ain schar
mytt kopffen guot guldin,
sie schanckten ein lauttern win,
vnd batten sy trincken vast.
auch sungen an dem ast
manig vogel clain
bey dem prunnen rain.
darnach kamen die knaben
vnd namen jn die clayder aben,
vnd prachtent jn jr hoffclaid;
es was uil schier beraitt,
das man essen solt.
der künig sy selber holt,
das hübsch hoffgesinde,
die ritter von lendrie.
da nu der künig atroclas
zu dem prunnen komen was,
da die ritter warn bey,
er nam den künig von lentrey
bey der hand, vnd weyst jn dan
auff den balast, da fand er stan
die tische wol berait,
darauff war gepraytt
tischlach weyß vnd wol gefar,
vnd die benck wol verdecket vnd geziert gar,
da man solt syczen;
auch was mit wiczen
manig golter darauff gelait.
hie wurden nach jrn wirdigkeit
die ritter geseczet überall;
man schuoff in knappen ane zal,
die in dienen solten.
die kamerer so wolten
das wasser furtragen.
da sy alle waren gezwagen,
do hieß man weychen vor der tür,
da kam gegangen für,
die da haußfraw was;
ain samat grün als ein graß
was jr mantel, den sy truog;
jch solt euch sagen von ir gnuog;
jr tochter auch vor jr gie,
wol gethän, als ich euch sag hie:
jre augen vnd jr anlitz was gethan far
weysser dan ich gedinges gar,
senftmütigclichen sy dar an pran,
jr augen leüchten alsan,
jr mund rötter dan ain pluot;
sy macht senften muot,
maniger ritter, der sy sach,
spilende herczen vngemach;
jr kursat was geschniten wol;
seyt ich dauon sagen sol,
sölt ir mercken meine wort:
ain purgg, haysset gramrimort,
die liegt zu der wüsten jndia,
ain schlachter paum wechset da,
darauf die port seyden, das ist war,
die werden anders nit gefar
nur als gespunen gold;
wer der seyden da hold
zu ainem rock, der ist ymmer mer
dauon reich vnd her.
der seyden ain pfelle geweben
was dem künig geben,
dauon hieß er schneyden clayd
seiner tochter gemaidt.
sie schain liechter dan gold;
es was ain wirdiger sold;
hermlein was der vnderzog;
des selben pfellers ain rock
die junckfraw trüg an;
ain hemb, was als ain swan,
da was sy gepreyset in;
ain goldport prityn,
da was sy gegürtet mit;
sy was nach haydnischem syt
allumb wol geschlagen.
jch wil euch von den ringen sagen,
der gewürckt was clain,
vnd geziert mit gestain;
zu vorderst lag ain amatist,
des dugent also ist:
er gybt wicze guot
vnd vertreybt traurigen muot;
dagegen lag ain rubin,
der wil bey dem güt sin,
er gybt güten syn,
vnd vertreybt falsche mynn;
dabey lag ain granat,
der manig guot tugent hat;
bey dem lag ain jaspis,
saffir vnd auch sardiß,
die warn jn den ringen gethan,
als ich euch gesaget han;
darnach was der spangen kain,
es lag darin ain edel gestain;
das geschmeyde was von golde gar;
ein gürtel trug die maget clar,
ain furspang trug sy obenn,
dauon was zuo loben,
das was gold von arabin;
zway junckfraw hauptlin
waren baydenthalben daran erhaben;
zwischen den was ergraben
mit laube ain rewbelein;
ain schappel trug das megetein,
das was geworckt mit spechaitt,
da was mit gold ein gelait
manig spech weck klain.
die junckfraw darvnder schein
als der edel rubein tüt
bey andern stainen güt.
als die maget wol gethan
für den tysch gegangen kam,
vnd jr mueter darnach,
da gieng der wirt, da er sach
den künig von lendrei
mit seiner massaney;
bey der hand er jn fieng,
er layt jn, da jn empfieng
die mynicliche künigin.
do sprach atroclos zuo der tochter sin:
< du solt dich, tochter, küssen län
disen ritter wol gethän;
er ist ain künig tugentleich,
bayde, edel vnd auch reych.>
nun wurden an der stunde
zwen rotte munde
an ainander getrücket
vnd gächling wider gezücket.
vber den tisch sy da sassen,
truncken vnd auch assen.
sy wurden wol beratten
mit gesotem vnd gepratten;
wilpret vnd auch visch
was alles gnuog auff dem tisch,
das ward jn geseczet für;
es entorst nymant gen der tür
nach der speys gedencken,
noch nach den weinschencken,
vor dem tisch manig fartt,
da ward der wein nit gespart,
marras vnd lauter tranck.
der kamerer hab tannck,
der hieß in da herfür tragen.
da die hende waren gezwagen,
man pracht grosse schenck liecht;
jn was zuo püssen nicht;
sy wurden alle geleich fro,
die tischlach huoben sy do.
die knaben von den heren
hetten kainen weren.
nun die hern gessen handt,
da farterten sy betgewandt,
yegliches ritters knecht;
die kamerer warn gerecht
vnd taylten die betgewandt,
als ain yeglich knecht gepet handt.
die ritter giengen schlaffen sa.
nun kamen aber die schencken da,
vnd schenckten jn an die betten.
als sy getruncken hetten,
die heren giengen an jr schlaffes zil.
fütter vnd speyßs vil
yeglicher zuo herberg truog;
sy hetten alle gnuog;
jr schlaff was an sorgen.
do nun erschain der liechte morgen,
do der wirt aufkam
vnd die mesße warnam,
vnd es gen mittem tag gieng,
der künig aber zuo tisch gieng,
da ward die wirdig schar
nach wirdikeit geseczet gar.
man kund euch recht nit gesagen,
so willig jn für ward getragen
bayde, wild vnd zam,
vnd trincken allesam,
vnd jn allen nichts geprast,
er wer frunt oder gast:
jn ward gedienet wol,
als man künigen dienen sol.
do für den tisch gegangen kam
manig stolcz spilman;
sy hoffierten wol zu weyß
vnd sungen wol nach preyß.
zway junckfraewelein
nu ließ der kunig dar ein,
zway hundert frawen;
da mocht man wol schawen
manigen mund rosenfar
vnd auch manig raydes har,
manig kind wol geclaidt.
sunst mit züchten gemaidt
batt er die ritter auffstan,
zu den junckfrawen gan.
zu ainander sy sassen,
vnd langer weyl sy da vergassen
da dicz geschach, da sprach der wirt:
< seyt jr all hie begiert,
der mein red ist kund,
so wil ich an diser stund
meines dinges enden ain tail,
darzuo muoß vns volgen hayl:
rattent, ist es mit ewrer wirdikeit,
jch wil hie ablassen meinen ayd,
den ich darumb hab gesworen,
jch wil dem künig wol geporen
von lendrie, weygamur,
die jungen maget dulcefluor
vesten, nach landes syt.
hie sul wir vns zaygen mit,
das wir volbringen hernach,
des guotten sul vns wesen gach
zuo füdern nach eren;
sich sol dauon meren
vnser bayder wirdigkeit.
jch bin hie beraitt,
wan ich wil laysten, daz ich swür.>
do sprach der künig weygamür:
< jch bin also kumen her,
das ich ewr beger
erfull, als ir weysent mich;
was jr wölt, das thün jch.>
wygamür tät nach gewonhait,
er gab der junckfrawen gemaidt
ein gemahelfingerlein.
< jr sült auch, herr, nemen daz mein, -
sprach die maget süsse -
got mir günnen müsse,
das jr gesund lang seyt,
wan all mein freüd an euch leyt.>
da küst er das megetlein.
< nu sullent jr selbs wirt sein, -
sprach der kunig von rerrat -
wo mein gewalt hin gat.>
da hub sich puhurtieren vnd tanczen,
da ward frund mit freüden ganczen,
da tanczet der künig vnd die küngin;
beygamur bey der gemahel sin
gieng tanczen, jn der frawen schar.
der kunig hieß peraitten dar
lauter trank vnd wein,
one zadel vollen schein;
sy hetten freüde ane haß;
weygamur bey seinem gemahel saß,
auff ainem teppich seydein;
wan da kam gelauffen ein
ain garczun, jung, wol geclayt;
die maseney nicht vermaydt,
sy empfieng jn besunder;
sy nam all besunder,
was er sagt newer mer,
mit solcher geper.
< euch sol allen sein gesayt, -
sprach der garczun gemaydt -
wem sein muot nach preysse ist gestalt,
vor der stat zuo musygrallt
wirt übermorgen ain turnay,
da manig ritter entzway
sein sper pricht, durch bejag.
jn hat der kunig von drymagk
gen jm genomen von gauies;
mein fraw mich da kunden hieß,
die künigin dymßogar,
sy wil selbs komen dar
vnd wil da reytten schon,
mit jrer lands kron.
wer der höchsten preyß beiaget da,
dem wil mein fraw geben sa
jr krän, jren leyb vnd jr land,
das sey euch allen bekannt,
morgen wirt die vespere.>
mit schoner kurthaseye
naygt sich gen menigclichen der garzaun;
scharlach rot vnd prawn
was sein mantel gehalbiert,
mit zendal gefüttert.
der pot also dannen lieff,
jeglicher ritter da ryeff:
< wo nu roß vnd harnasch her?
fur den schilt, nym daz sper,
auch platten vnd wappenröck!>
ritterlich was jr gezög.
kunig atroclos selbs da rait;
wygamur was auch berait
vnd sein stolcze ritterschaft;
sunst fur mit ainer geselschafft
weygamur vnd atroclas.
die da haußfraw was,
zu dem kunig sy do sprach:
< jch muoß beleyben durch gemach,
jch mag nit wol reyten ruo,
jch sende aber morgen fruo
dulceflür mein tochter dar,
...
das weygamur jr ameys
wol kan erwerben hohen preyß.>
do sprach der künig:< das sol sin;
jch wayß wol, daz die künigin,
hat ausserwelt schön,
die land vnd die krön
wil geben vnd jren magthum,
wem da wirt der best ruem;
das mag vns kain schade sein,
wan er hat jr gemahelfingerlein,
vnd sy auch das sein hat genomen;
es mocht vns anders zu schaden komen,
dan er hat vil mangen hohen preyß kost
offt erworben mit seiner manhait groß.>
also ritten die kunig bayd
mit gezog über die hayd,
sy ritten uber den grünenn wald
gen der stat zu mußegralt,
da der turnay solte sin.
als sy komen da hin,
es was geschlagen auff daz feld
manig hüt vnd gezelt,
von frawen maniger hande.
da atrocloß dar sandte
ain poten vil palden,
das er fraget von den helden,
wan sy warn oder wer.
da erfüllte der pot der hern ger;
vil schir er wider kam,
er sagt die mer, als er vernam.
der pot zu dem kunig sprach:
< jch sag eüch recht, als ich sach,
dort liget der künig von zangruil,
mit jm ritter hart vil,
die sind mit harnasch wolbewart,
sye fürennt alle den leopart,
wan sy dem herczog von bergalt
vnder seinem panir sind gezalt.
ain gezelt stet dort ferr hin
da ist der künig lehelin,
mit seinem gesinde darunder;
so ligent dort besunder
die zwen brüder von canadick,
die haben erworben dick
vil manigen werden syg.
...
ain hohes gezelt scheint dort her,
darvor hanget ain sper;
sein panier schön vnd grüne,
darunder ligen ritter küne
von kungryol vnd von pramot;
der ist vil ane spot.
jn dem gezelt, das dabey stett,
liget künig gamiret,
der küne von waleys,
der tuot an der reyß,
das von jm ze sagen ist,
er hat zu ritterschafft list
vnd grosse manheit dabey;
von fußes trogrey,
der wil den leonn hinfürenn,
an sein gezelde schnüren
...
hencken seinen schilt
vnd seinen wappanrock;
er hat hie ain ritterlich gezog.
diß sind fürsten tugenthaft;
wir haben grosse herschafft;
das sind alles ritter pald.
anthalben für den wald
hat geherbergt, als man saytt,
artus der kunig gemayd,
vnd yther seiner pasen sun,
vnd ander manig prytun,
die von der taffelrunder;
da ist kain zal vnder,
solchs gesinde ist da gar.
zingund vnd lyplagar
hat da manigen ritter schnell;
der herczog von dudel
jst in seiner ritterschafft.
der kunig von kathaclysyo tugenhaft
füret ainen schilt von lasur pla,
daran ain haubt vnd ains greyffen kla,
der rait ane vorcht hie.
...
die ich erkent vnd sach
vnd jr zung mir verjach.>
da sprach der kunig mit dem arn:
< jr sullet mit dem zeüge farn
neben die stat auff daz feld,
vnd sult spannen die gezelt
allum zu ainem ring daran,
die schnür süllen zusamen gan.
jr sullent das gezelt mein
schlahen mitten darein,
das ist hoch vnd weyt,
vnd ist guot, wirt ein streyt.>
die knappen da nit lenger pittenn,
mit den sämern sy da ritten
gen der stat müßigral.
...
darauf die zelt warn geschniten;
groß warten da was nit vermitten
van allen den, die es besahen.
nu begunden die knappen gachen,
sie ritten auf die ze mittewr,
von dem wald uncz an die maur,
drew hundert gezeld oder mer.
die atroclos der künig her
gepot da den seinen,
da sy mit pusaünnen
vnd mit tampuren machten schal,
dauon der wald laudt erhal.
do rait der künig weygamur
mit seinem zeüg hin für;
atroclas rait darnach,
da was jn zu herberg gach.
die stolczen ritter abstygen san;
an in ward groß schawen gethan.
da die sunne gen dem abent schain,
da waz der ritter kain,
jm wär sein harnasch berait;
beygamur der kunig gemayd
sein roß jm beraitten batt;
künig atroclos von rerat
was berait vnd die seinen gar.
er huob zuo vorderst an der schar
plasen zwo pusaunen groß,
von dampuren in ain schal dos
nahent vnd auch ferre.
da sprach des adlers herre:
< wir süllen traben auf den plan,
die vespere began.
da sind zway panir herfür:
sich hat erhaben der purhür.>
kunig artus von pritane
kam geriten auf den plane,
mit ym yther von gachafies;
lyplagar dort her ließ
streychen vast auf dem ring.
weygamur der jüngling
mit rechtem tyost yn dernider stach.
< thuo sicherhait, - weygamur da sprach -
dulceflur dem kinde gar.>
< das sol nu sein;> sprach lyplagar.
sein roß er ym wider pot
zu hylff, loyr fy li roy paldriotht.
sunst huobe sich die ritterschafft:
gamuret der künig tugenthaft
wol berüst rait dort her,
er fürt von gold ain sper,
vnd kerte an lehelein,
des müst er gedulden vales pein.
von spanniol künig ryol
rait mit seiner troppol
ritterlichen auf den ring;
die schellen clingen klinga kling!
wa die ritter kertten hin.
zu der andern seyten rait darin
auff ainem roß prawn
von gurgalet lympontrogrön,
des zymmer was ain krön;
auch was geschnitten schone
sein wappenrock lang vnd weyt,
ain cyclat yn ainen sammeyt;
der samat was rot, der cyclat gel;
er was starck vnd schnel.
sye rittent baydenthalben in,
sy furent her vnd hin.
die taffelrunder tätten da michel pund,
des was auch maniger vngesund,
so wurden sy schadenhaft.
gamuret fur mit kraft
auf ainem roß swarcz;
der jung von grytarcz
was wol gezymiert.
also ward geturniert.
nu merckent alle gleych,
...
die den turnay het dar gelayt,
wie hofflichen die rayt
an dem ring schawen,
mit fünfzig junckfrawen,
die waren all ausßerwelt;
die abbenteür vns daz zelt,
sy waren alle fürsten kind.
da ward manig aug plint,
das doch wol gesach.
manig ritter des jach:
< des gottes fleyß lag an jn.>
nyfrogar die künigin
auf ainem weysen maul rait;
vber den sattel was geprayt
ain prawn samettin teck
...
die hievor die kriechen worchten,
da sy da nymant vorchten;
ain clain hemed seydein,
da was sy gepreyset ein;
die maget was zu massen langk,
enmitten clain, sinwel vnd swanck,
jn rechter weyß ersollen,
jr hüfflin zart getrollen,
jr mündlin rot als der rubein;
gar schön was das megethein;
jr zen weyß als das helfenpain,
die weyssin durch die röttin schain;
jr wenglin zart gemenget,
die weyßin durch die rötin tringet;
doch het die röt den pessern tayl;
jr nesslin gar an alle mayl
schlecht, klain vnd nit gepogen;
auch het die maget wolgezogen
zway augen prawn nach valcken art,
darin das weyß sich nit spart,
nach wunsch gar vnerblichen,
jr prawnen praen gestrichen
mit ainem pensel wolgefar;
als gespünst was jr har.
auch furt die edel maget rain
ain harpant von edelm gestain
geworcht mit ganczem vleyß,
darzwischen groß perlein weyß,
jn rechter weyse gelencket
vnd auf ir har gesencket.
die mynigclich diern
het zway prüstlin als zwo piern,
geschmucket an jr hercze zart;
sy was geporen von hoher art.
jr hendlin weyß, jr finger lang,
jr näcklin vnd jr hälßlin planck,
jr kel vnd auch ir kynn
geformirt nach der mynn,
jn rechter maße an laster,
lind, weyß dann ain alapaster;
jr fuoßlin clain, pogristen hol,
ain zeyßlin het sich verporgen wol
vnder jrn fuoßristen;
geschücht nach maysters listen.
sy was gancz an alle mayl;
frawe schön het wol den jrn tail
forderlich auf sy gesteüt;
was yederman sagt oder geüt
von schönen frawen, dez gan ich in wol;
noch mer ich euch sagen sol:
jr rock von samat was,
noch grüner dan ain gras,
fürte sy ob dem hemde
ain spehe gürtel fremde;
von golde vnd von gestain,
den fürt die maget rain;
sye furt auch ain furspang teür,
der was jn dem fewr
geleutert mit vleyß;
vmb jr arm weyß
fürte da das megethein
zwuo spangen güldein,
da lag jnen manig stain;
auff jrm haubt schain
von rottem gold ain kron,
darjnnen glayß vil schon
vss andern stainen ain rubein.
also rayt das schön megethein
baydenthalb bey dem ring;
aller schlacht ding
vergassen die helde guot,
jn stuond allen der muot,
wie sy den preyß bejagten,
das sy wol behagten
vnd geviellen der künigin gmaid,
die da also stolczlichen rayt.
von der guoten ritterschafft
ward zerprochen manig sperschafft
vnd manig clainet vertän
nach ern auff preyßes wön,
manig roß ward geritten,
der gar were vermitten,
wan die künigin dinifogar.
zulest fiel der preyß gar,
das sy alle jahen,
die den turnay sachen,
auf drey ritter lobleich:
das ain was der künig reich
von balays gamuret;
lympondrigon von yurgulet
was der ander genant;
der dritt was wol bekant,
das was der künig weygamur,
der mit dem adler fuor:
dicz warn die künig alle drey.
nu gepot die künigin dabey,
das sy liessen den schal;
do ward ain styl über all;
sy hetten zwen rinck weyt.
do sprach die künigin:< es ist zeit,
das dise ritterschaft habe ein end;
ewr arme vnd ewr hend
mügen wol müde sein.
es ist heüt worden schein,
das ich hört sagen ye,
das besser ritter wurden nie,
dan ich heüt siech;
hincz euch allen jch das vergich,
jch sich heüt vnder eüch nit zagen,
jr mügt wol syges kron tragen.
jch muoß euch allen preyß jehen,
vnd han doch das wol gesehen,
das heüt gnüg sind hie gefangen;
das ist aber also ergangen,
das jr lobe dauon nit wirt kranck;
sy haben wol verdient den danck
von allen schönen frawen;
jch sich hie verhauen
manig schilt vnd helm darzuo,
die gancz waren heüt fruo.>
da sprach die maget clar:
< jch han gelobet, das ist war,
wem der höchst preyß wirt gezalt,
er sey junck oder alt,
der sol kunig vnd herr sein
meines landes vnd mein,
ob ich ym geualle;
nun sprechent, ritter alle,
wem die ere sey widerfarn?
ain ritter haist mit dem arn,
der ist hie grosses lobes wert,
jm hat sein sper vnd swert
erworben grosse ere;
danocht ist jr mere,
linpondrigön von gurgalet,
vnd der künig gamüret,
der ist meiner pasen suon.
nu sult jr alle so wol thuon
vnd sült vns beschayden
vnd erjnnern, von bayden
welchem jr des wölt günnen,
das er hab gewunnen
vor dem andern den preyß,
wan ich bin layder nit so weyß,
das ich müg erdencken;
jch wil jr kainen krencken,
sie tragen bayde hohen muot.
nu vernement, jr edeln ritter guot,
wie jch hiezuo komen sey,
vnd merckent auch dabey,
das ich durch kain unkeüscheit
zuo dysem turnay rait,
wan daz mich darzuo zwinget not:
ain hayden, haysset gamgrinot,
das land stosset an das mein;
nu wil er so gewaltig sein,
das er mein land wil zwingen
vnd mich darzuo pringen,
das ich sein kebsweyb müß sein.
ee wolt ich den leyb mein
ainem schlechten knaben geben,
oder verliesen mein leben,
ee er gewynn den rumm,
das er meinen magtum
mir nach lasster aberstryte;
grosse not jch ee lytte,
das ich den leyb nach eren verlür.
nu wil ich haben die kür,
das ir mirs nit zelt fur vnsinikeit
durch ewr aller stolczhait.>
die heren alle gemain
sprachen das über ain:
< seyt ewr ding also stet in acht,
fraw, so rat wir euch recht,
das dyser ritter tugentlich
mit ainer tyost versuoche sich,
wem die selde wolt günnen,
das er hab gewunnen
ewr magtum vnd ewr land,
den hat got vil wol erkant
vnd der welt geeret.>
nu wurden san gekeret
die roß auf ainen punayß;
nu ward gemacht der krayß,
darjn sy zuosamen solten farn.
do sprach der kunig mit dem arn:
< wir mügen wol den streyt län;
wir haben ainander nit gethän,
wan das ich ewch dienen sol,
jch gan euch der ern wol,
ob euch mein fraw gnaden wil.
hie sind ritter harte vil,
die der wirdigkeit ob mir sind.
jch bin, herre, nit so ain kind,
jch waiß wol, waz euch gefrumen müg;
redte ich anders, ich lüg.
mein fraw sol mein dienst han,
jch sol mich des nit ziehen an,
dauon mir widerfür spot,
das sol mich erlassen got.
jch bin nit komen her,
das ich der ern icht ger.
das aber jr mir gepietent den preiß,
das beken ich wol in der weyß,
durch ewr zuocht jr das thuot.>
da sprach die künigin guot:
< her, euch preyßet manger man,
der es baß erkennen kan,
an ainem ritter ewr tugent,
wan jr habt mannes jugent. -
also sprach das megethein: -
er vnd tugent jst an euch schein.>
da sprach der kunig gamuret
von aller der herre bett
zu der künigin also:
< an zweyfel, ich bin hart fro,
das dir von ritterlicher tat
got hie gesendet hat,
ainen fürsten so tugenthaft,
den alle die ritterschafft
zu ainem guoten ritter nennet,
vnd sein gepurd wol erkenet;
den solt du nemen zu ainem man.>
do sprach die künigin san:
< jch wayß wol, das er ist ain künig
edel, reich vnd frünig,
vnd tregt ain kron als wol als ich;
wan ain sach die jrret mich,
das er schluog den vater mein.
one man wolt ich ymmer sein,
ee das ich wurd sein weyb;
meinem vater nam er den leyb.
an trewen vnd an ern wol
er wer mein gar vil reicher gestol,
ob ich het mannes leyb:
layder nu bin ich ain weyb;
jch mag darwider nit gethän.>
do sprach der künig lypandrigän:
< nun horent alle, die hie sein,
mein fraw, die künigein,
hasset mich vmb jres vaters tod;
darzu zwang mich grosse not:
er tät mir grosses layd,
mit gwalt er mir jn mein land rait,
mein leüt er mir schluog,
meiner burge nam er mir gnuog.> -
< nu wil ich euch allen sagen,
wie der künig ward erschlagen;
das ist mir noch wol wissen.
ains tags was er erpissen,
jn ainem wald er pierssen rait,
vnd mit jm manig held gemaid;
dar kam ich auch geritten,
vnd grüset sy nach guoten sytenn,
vnd hieß jm schencken guoten wein,
vnd bat jn uber nacht da sein;
das globt der künig von gurgalet.
einen pracken namen sy zu stet,
sie ritten suochen wilde tier,
ainen hirsen funden sy schir,
der ward mit ainem stral verwundt;
auff sein fart liessen sy die hundt;
nach dem hyrs was in gach,
vnd lieffen jm alles nach,
wan die künig bayde
ritten auff ainer hayde,
sye zwen vnd nymant mer.
lypondrigän fürt ain sper,
den kunig er durch den leyb stach;
der groß mord also geschach.
von dem stych lag er tod.> -
< o we, das erparm got!>
rüfften sy alle gemain.
nu erschain sich von dem main
lypondrigan vnd sprach:
< wer das heüt gesach,
das ich treüloß sey,
er sey künig, fürst oder frey,
der ist vngetreüer dan ich;
sein tat erweysten mich;
jch schafft, das er mich sein erlat,
dieweyl das die welt stat.>
da sprach der helde weygamur:
< die rede süllen euch werden fur,
herr von gurgalet;
jch wil euch weren hie zu stet
die kunigin vnd die mynnen,
ob ir sy welt gewynnen
mit ritterschafft an mir;
noch heüt an dem tag sol ich vnd jr
streytten vmb das magethein;
der preyß ist ewr oder mein.
nu wil ich jn ainig han,
jch wil auff guoten wan
ze rüssten gan, auch reyten;
jr müssent heut streytten,
oder jr seyt an preyß laß.
jr habent doch gesprochen das,
jr wollent euch entladen der schanden,
oder jr seyt jn allen landen
ymmer vngenaeme
vnd an ern widerzaeme.>
lypondrigan mit zorn sprach:
< das sey der mayste vngemach,
das mich gerür ymmer mer;
möcht ich preyß vnd er
an euch hie gewynnen;
jr wurdent des wol jnnen,
das mir zorn wäre;
ewr red ist mir swäre.
der kunigin ich nicht entgere;
jr müst aber von meinem spere
zu der erden fallen;
das macht ewr schallen.>
weygamur den helm aufpand,
ain sper nam er jn die hand,
er rürt das roß mit den sporn,
wan jn het begryffen der zorn.
also tet lypandrigan;
auff ainem roß, daz waz praun,
kert er an den ritter mit dem arn;
sie kunden bayde nit lenger sparnn,
die schafft jn den handen,
geleiche den weyganden,
yttweder das sein zerstach;
da muosten leyden vngemach
die schillt von den swertten;
des sy bayde gertten,
das hetten sy da gefunden;
greüliche tieffe wunden
schlügen sy durch den harnasch;
das ir yettweder genaß,
das was wunderlich genuog.
weygamür mit zorn schluog
das swert, das es enzway prach.
mit zorn lypondrigon sprach:
< nun hat dein drow ain end,
so sind dir ploß die hend,
so hylft dir weder magt noch weyb;
es muoß dir gan an den leyb.>
do sprach der ritter mit dem arn:
< jr sült mir der red schon nachfarn,
wie nahent euch tuncket mein tod,
jch bring euch noch jn grosse not.>
mit den armen er in gefie,
er truckt jn nyder auff die knie,
vnd truckt jn also ser,
das er nicht mocht mer
auff den füssen gestan;
das plüt vast von jm ran
auß den orn vnd von dem mund,
do rufft er do zuo der stund:
< laß mich leben, ritter guot,
durch deinen ritterlichen muot;
han ich dir icht gesprochen,
das hast du wol gerochen,
das ich sein ymmer gedenken mag.>
weygamur sich des verwag,
das er jn wolt lassen leben;
er hieß jn sicherhait geben
dem künig von rerat.
die gab er an der stat.
nun gieng die süß künigin
mit jrn megten dahin,
da weygamur entwappent ward;
sy tet nach weyßlicher art,
sein wunden sy besach,
jrn segen sy darüber sprach,
sye eylet jn zu uerpinden
mit jrn henden linden;
sy tröst jn, als man wunden tuon sol,
sy sprach:< held, gehabt euch wol;
jr seyt zu recht nit gewundt.>
man zoch jm an der stund
ain pferd, das sanft truog.
da ward gefraget gnuog,
wie seinen wunden wäre.
sie clagten sein swäre,
die ritter allgemaine,
wan lypandrigon allaine.
die kunigin dymsygar
...
mit jm zu herberg rayt;
vmb jn was jr layd;
sy hieß in haben guoten gemach,
sy wunscht jm krafft vnd macht;
zu der herberg sy do rayt.
die stolczen ritter gemaidt
enwafften sich überall,
sy hetten mit freuden grossen schal.
die vespere was also ergangen,
die kunigin het danocht wunsamen
vff dem ritter mit dem arn;
ainen knecht sy bat erfarn.
ob er icht hette weybes.
hayles vnd gesundes leybes
wunschte jm offt die maget.
dem knecht ward gesaget,
wie es vmb den hern stuond;
das tät er seiner frawen kunt.
da sprach das süsse megethein:
< das wiss vnser trachtein,
jst die magt dulceflur,
gemahelt dem kunig weygamur,
so mag sy gern haben das leben,
...
dulceflur die maget süß,
das dich bewarn müß
mit deinem gemahel der gottes segen;
er ist des mütz vnd leybs ain degen.>
des morgens, da der tag erschain,
lypondrigon ward des jn ain,
das er wolt von dannen reytten;
er mocht nit erpeytten
vor schanden, das es wurd liecht;
er nam vrlaub nicht,
er eylet dannen pald.
nu widerrayt jm vor dem wald
dulceflür die maget gemaid,
mit ainer junckfrawen, dy mit jr rait,
die was myglares genant;
nu grüste sy zuhand
lypundrygon von gurgalet;
gnade sagt sy jm ze stet,
die junckfraw wolgefar;
jr har was gepunden gar
mit seydin schnüre clain;
dulciflur die maget rain,
ain schones zeltenpferd raidt,
von prawnem samat het sy ain claid,
ainen rock lang vnd weyt;
hermlin was ir kürseit;
sy fürte ainen pfabenhüt,
ain seydin schnur vil güt
was gemachet daran;
die maget clar darunder pran
rotter, dan ain plum thuo.
lypundrigan sprach aber nu:
< meinen dienst sult jr haben darzu,
wo jr hin wollet reitten so fruo,
das sagent mir, süsses megetein,
ob jr darzu bedorffent mein.>
...
darauff sprach dy jung künigin:
< herr, wir müssen gahen,
sey wir noch nicht nahen
zu myseregal bey der stat.>
der ritter daz megetein aber pat,
das sy sych wolte nennen,
er wolt sy gern kennenn.
do sprach die maget myglares:
< warumb fraget jr des?>
er sprach:< durch ewer ere,
das ich dester mere
euch zu dienste werden müg,
wo mein tienst euch tüg.>
da sprach aber das megetein:
< mein fraw ist die künigein,
des kunigs tochter von rerat;
ainen gemahel sy hat,
das ist weygamur der künig werd,
mit dem da der adler fert.>
als die maget das verjach,
lypundrigan da sprach:
< so seit jr mir recht widerritten;
von ewrm vater han ich gestern erliten
spot vnd grosse schandt.
nun sült jr zu ainem pfandt
mit mir faren von hynnen;
ewrs gemahels mynnen
werdent jr wol ergeczet;
er hat mich auch geleczet,
vnd mir mein er benommen,
...
secht, die wunden, die ich han,
die schlüg mir nachtin ewr man.>
die kunigin er bey dem zam gefie,
die andern maget er reittenn lie.
dulcefluor die süsse
viel jm an die füße,
sere wainet, pat sy jn,
das er sy reitten ließe hin
mit jrer gespillen, die dort rait.
es was jr lieb oder layd,
er furt sy da gefangen
mangen weg langen.
er hieß sy sanfte füren,
sy getorste nymant rüren;
wan es was die gewonhait,
das weder arm noch reich layd
an kainem weyb mysetät,
dan was er erwarb mit seiner bet.
also ward dulciflur die maget
gefangen, als man nu saget.
gen gurgalet er sy furte do;
er was dez pfandes harte fro.
er hieß jr kunigclichen pflegen;
er war gern bey jr gelegen,
zu weybe wolt er sy haben genomen;
da kund er sy nicht überkomen,
das es jr wille wär.
jr was die weyl swär;
jr augen wurden offt rot
...
wan sy wainet zu aller stund;
die rot an jrm mund
ward mysevar vnd plaich;
alle schöne jr entwaich.
nun ist gefangen dulciflur;
atroclas vnd weygamur
sind noch ze mysirigalt,
vnd mit jn manig ritter pald,
vnd jst noch gesaget nicht
vmb die laydige geschicht.
nu kam die maget myclares
zu guotem vnder des,
das die ritter gemaydt
zu rosse wärn beraitt,
als sy turnyren wolten,
vnd als sy des tages solten:
das komen die maget rewfar,
die vor was schon vnd clar.
sy tat jn laydyge märe kund;
da ward vil traurens an der selben stund.
atroclas von rerat,
do jm das verkündet ward,
sprach zu den rittern überall.
do ward ain michel schal;
sy eylten alle nachfarn;
der jung kunig mit dem arn
seiner wunden da vergaß,
auff ain roß er da saß,
er eylet zu vorderst an der fart;
des turnays vergessen ward.
hie hetten sy gerne die maget gewunen,
waren sy auf das spor komen.
der kunig von lendreye,
wie vnkreftig er seye,
er het gewunen die maget her;
darumb so must er
leyden not vnd arbait.
was die ritter gemaid
suchten, sy funden nicht,
jr müe was gar entwicht.
weygamur mit dem aren
batt da wider haim faren.
also det der kunig atroclas.
...
nun die zwen kunig pald
ritten da allein jn den wald
gegen gurgalet dem land sy kerten;
sy hetten kain geuertten,
wan den arn, der flog mit jn.
sy kamen gen lauflirarin,
das was ain stat bey dem mer,
die het von türnen grosse wer,
die was des künigs von sabelet,
vnd was der von gurgalet
mit der maget geritten für.
do sprach künig weygamür:
< vnns sol des nicht betragen,
wir süllen hie der mer fragen,
wan das ist des landes huptstat.>
do sprach der künig von rerat,
das jn daß selbig dauchte guot.
die künige mit eren wol behuot
jn ain herberg gritten;
do sye des morgens jnn erpitten;
den wirt fragten sy der mer,
wes die guot stat wär,
von dem land vnd von der stat;
da sagt jn der wirt, des man in pat.
er fraget auch sein geste,
ob yeder darumb icht weste,
das sy jm woltent sagen:
< es kom daher vor vier tagen
ein ritter geeylet da herein,
der furt ain megethein,
die was mit pfelle wol geclait;
sie geporte, als jr wär laid,
das sy mit jm solte farn.>
do sprach der ritter mit dem arn:
< her wirt, daz wil jch euch tuon kund,
es was der künig lypundrigund,
der rait her von myssigralt,
da ward jm das best gezalt;
da folget jm das megethein,
dynifogar, die künigein,
die solte er haben ze weyb,
zu wune seinem leyb,
die gewon er da mit ritterschaft;
er hat manliche kraft.>
do sprach aber der wirt:
< wan daz jr mein gest sytt,
vnd ich eüch nicht versweren wil,
dauon solt ich euch sagen vil
von der maget, die er furte;
als er sy yndert rurtte,
one massen sy wainte;
damit sy beschainte,
das sy mit jm ungern fuor.
sy was geheissen dulciflur;
von rerat atroclas
der selben maget vater was.
auch hette daz selbig megetein
an jrer hand ain fingerlein,
als offt vnd dick sy daz ansach,
das wort sy ye darnach gesprach:
« eya, kunig weygamür,
sol ich nymmer hinfür
deinen leyb beschawen? »
so begund er jr trawen,
der ritter, mit scharpffem worte.
als sy das gehorte,
so ward jr jamer so grausenlich,
es begund erbarmen mich:
sy wand jr schneweyß hende,
sy schluog an die wende
jr wol geschaffen haubt;
fröden was sy beraubt;
groß was jr vngemach.
also vertryben sy die nacht
jn dysem hauss, daz ich es sach.
jch muß der frawen vngemach
clagen vncz an meinen tod.
ach, ach, sy leyt grosse not!>
da nu der wirt begund also sagen,
vnd der maget kumer clagen,
da uberlieffen jn taugen,
denn rittern bayden, jre augen.
weygamür sprach aber zum wirt also:
< künnent jr vns nit gsagen, wo
jst sein land gelegen,
wie lang ist er vnder wegen,
ee er müg gar haim komen?>
sprach der wirt:< jch han vernomen,
er müße voran lange weg,
bayde, moß vnd steg,
hoch berg vnd tyeffe tal,
jn dem walt steyg smal,
durch den wald zuo toloyr,
jn das land zu effloyr,
über den see zu mysegret,
jn das land zu gurgalet;
da sol er tragen die krön.> -
< hay, dulcifur, wie schön
vnd tewr ich dich erarnenn muoß!
jch thuon dir auch sorgen puoß,
wie fremde es zwischen vns sey.> -
sprach der künig von lendrei.
es ward geswigen hie mitten.
nach vil hofflichem sytten
des nachtes jr der wirt pflag.
als nu da der liecht tag,
vrlaub namen sy zuohant;
sy fuoren wald vnd land,
sy ritten manig meyl.
es kam jn an die eyl,
das sy gern wären tod,
wan sy litten grosse not.
auch ist hie wol gesaget,
wie lypundrigund die maget
dulciflur, die maget fieng.
nun vernement wie es darnach ergieng.
da er sy haim bracht,
aines dinges er jm gedacht:
da sy jr vater suochte mit were,
da entgegen schuoff er sein here,
er gedacht jn seinem muot,
wie er die maget mit guot
vnd mit listen überkäme,
das sy jn vil gerne näme;
wie er seinen dingen tät,
es wär treütten oder pet,
die waren jr alle geleich.
vnder des kom der kunig reich
zuo der see zuo missagrett,
der schyed das land zuo gurgalet
vnd das land zuo doloyr.
jn ainer hayde, haysset effloyr,
ein ritter jn wider rayt,
das was der kunig gemaid,
vnd der herczog von nordin.
die zwen künig grüssten jn;
des tancket er jn süsse
mit vil hofflichen grüße.
sy fragten jn der mere;
da clagt er jn vil sere,
jamarlich gepärd het er darzü,
er clagt jn arbayt vnd müe;
er sprach:< jch vnsäliger man,
wan jch sälde nie gewan!
es ist nu vil manig tag,
da ich freden nicht enpflag,
vnd daz mir widerfur dicz layd.
aines tages, da ich rait
jn den wald zu doloyr,
ein junckfraw het gefolget mir,
von drißwas land die künigin,
jr muoter waz von grißmaßmalin;
pioles jr name was;
o wee, das jch ye genas,
das jch mit jr icht layd den tod!
o wee, das erbarm got!
auf ain purg ich sy pracht,
vil wenig ich des gedacht,
jch solt sy wider finden;
dem wirt vnd seinem gesinde
empfalch ich sy mit trewen.
das muoß mich ymmer reüen,
das ich den turnay nit vermaid,
da ich vnsaliger man hin rait;
vnd als ich kam da wider,
da lag die purg dar nider,
verprant vnd zerprochen;
do het der künig gerochen
an dem wirt seinen zorn;
des hat manig man verlorn
jaemerlich seinen leybe,
da verprunen junckfrawen vnd weybe,
vnd alles das da was,
das da nymant genaß.
da verlöß ich die frawen mein,
das müße got geclaget sein.>
weygamur der held pald
sach neben sich jn den wald;
er gedacht wo er wäre;
er verstund sych an dem mere,
das es die junckfraw was,
der er halff das sy genaß
jn der purg die er fand,
die jn dem wald was verprant,
da er erst auß dem mer schied,
vnd der synne hette nit.
er gedacht vast daran,
wa er die junckfraw het gelan;
...
vber lang er sich besan
das er was auß dem selben land.
nu begund er trachten zuhand,
er sach da alumbe gar ferr;
zulest sach der herr
ain burg auff ainem berge,
da er dem gezwerge
empfolhen het die maget guot,
das hat wol acht jar geruot,
der er nyemant gewuog.
er sprach:< wir haben geriten gnuog,
wir sullen beleyben hie.>
die herren sprachen:< o wie?
wan wir haben nit speys.> -
< da tuond als ich euch weyß, -
sprach der kunig von lendrie, -
ain burg stat nahent hie,
da wil ich ein reytten;
jr sullent mein hie beytten.
jch bring euch speyß, ob ich mag.
wir haben geritten disen tag,
dise roß sind müd vnd auch wir.>
da sprach der kunig hartzier:
< herr, jr habent gesprochen wol,
ob das also wesen sol,
das ich ewr gunst han,
vnd mir ewr tugent das gan,
das ich alhie beleybe
vnd die nacht bey euch vertreybe,
mit gefalligclicher tat.>
do sprach der kunig von rerat:
< herr, das ist vnser bet.>
sie gehiessen sich zü stet
dienst vnd geselschafft;
die drey ritter tügenthafft
gelobtent das mit ayden,
das sy nit wolten geschayden
werden, von kainer schlacht not,
es wär gefancknüß oder tod.
die geselschafft werd ain jar,
vnd hieltent es staet zwar.
weygamur der tugentreich,
vil hart fröleich
rait hin auf den berg;
da fand er aber das zwerg
vor der burg syczen,
dar kam er mit guoten wiczen.
als jn das gezwerg ansach,
es erkant jn vnd sprach:
< herr, seyt mir wilkomen vnd got,
last mich seyn ain pot,
der das pottenprot gewynn,
wan die künigin
werden alle ewer zuokünft fro.>
weygamur der fraget do
vnd sprach:< jst die junckfraw noch hie,
die ich zum nechsten hie lie,
pyoles die vil guot,
die jch jn deines frawen huot
empfalch, da ich von hinen rait?
jst jr ye geschehen kain layd?
das muß mich ymer rewen;
jch empfalch sy zu ewrn treüen.> -
< ja, sy ist gesund vnd fro, -
sprach das gezwerg do, -
das mügt jr selber schawen,
sy ist bey meinen frawen
jn ainer kemnatten,
da ist sy wol beratten
zu allem, daz sy geren hat,
seyden, gold vnd allen rat.>
das gezwerg do dannen lief,
vil laut es jn der purg rieff:
< wol auf! enpfahent den man,
von dem wir den leyb han!>
den frawen saget er die mär,
das da komen wär
der ritter, von des frünckheit
was zu lieb komen jr layd.
die schöne lygroniten
vnd auch die hübsch florßgeniten
vnd die süß pyoles,
gar fro wurden sy des.
bey den henden sy sich fiengen,
jn den hoff sy giengen;
da sy den ritter sahen,
sy eylten jn ze empfahen,
sy kusten jn vil mynicleich.
die kunigin alle geleich
belaitten jn auf den balast hoh;
pyoles vmbfieng jn do
mit den armen zu jr:
< wie mochtent jr, herr, von mir
ye so lang gesein?
wan ich han nymant dan dein.>
da sprach der kunig weygamur,
nun solt die fraw hinfur
nymer bey der kunigin sein:
< den reichen kunig von nordein
pring ich dir, das ist war.>
pyoles die frawe wol gefar,
ab seinem namen vor liebe erschrack,
das sy nit west wa sy lagk.
sy viele dem ritter jn sein schos,
ain kalter swayß jr überfloßs,
jr liechte varb die ward plaich,
das jr dy krafft entwaich.
sy richtet sich auf vnd ward fro,
zu weygamur sprach sy do:
< lieber herr, nu sagent mir,
wa ist der künig harczir?>
do sprach der kunig mit dem arn:
< da soltu, fraw, mit mir farn,
jch bring euch schir da er ist.>
nun ward die fraw in kurczer frist
zu der fart geclaydet,
ain pfert ward ir auch beraittet.
weygamur der ritter pald,
furte die frawen jn den wald;
sy koment jn kurczer stunden,
da sy den künig funden.
als sy jn ersach, die süsse,
da fiel sy jm zuo fiesse
von dem pfertt, als sy rait.
der kunig das auch nit vermaid.
da sy die frawen sachen,
sy eylten sy empfachen.
nu erkandt der kunig von nordein
do die früntdin sein.
gutlichen er sy empfie,
grösser lieb gewunen sy nie,
man noch weyb, als man sagte,
es was jn vil lieb betagte.
do sprach das süsse megetein
zu dem kunig von nordein:
< nu solt du, lieber herre,
dancken vil sere
disem ritter gemaydt,
wan von seiner frunckeitt,
du hettest mich anders nymer mer gesehen.
jch wil jm der trewen jehen,
die er an mir getän hat.>
sy sagt jm alle die tat,
die er ye an jr begie,
wie er sy fand vnd wie er sy lie,
vnd sy pracht zu den leüten wider,
vnd wie man jr pflag syder,
mit ganczen ern durch jn.
do sprach der kunig von nordin:
< das sol ich verdienen, wil es got.>
sein hende er jm pot,
er wolte werden sein man.
weygamur sprach san:
< herr, jr seyt ain kunig als ich,
es wär mir zuo größlich,
ewer manhait ich nit ger,
mein schilt vnd mein sper
sol euch dienen, dyweil ich lebe,
wan es sych anders begebe,
wan mir sein kain not ist.
es wär ain vil guoter list,
das ain man wol tät,
so er des stat het.
frawen dienet ich auch ye,
als jr habt gejehen hie;
das wil ich ymmer wesen fro.>
die junckfrawen komen do
von der burg geritten.
sy begunden mit züchten bitten
die drey ritter gemaydt,
das sy, durch jr huöschait,
mit jn zu hoffe wolten farn.
do sprach der ritter mit dem arn:
< von ewren gnaden wir daz biten vnd begeren,
das wir mit ewren hulden dez werden
verzihen, jr sült vns senden der hilfe not,
futter, wein vnd auch prot.>
do die junckfrawen wol gefar,
hiessen jn füren dar
fuoter vnd speyße vil.
pyoles jr gespil
vrlaub nam von jn,
wan sy der kunig von nordin
nu wolt füren von dan.
nu begund wainen san
die süsse junckfravelein,
an jn was myltikeit wol schein.
als jndem schieden sy sich,
die junckfrawen mynigclich.
also lagen sy die nacht in dem wald,
biß kam der ander morgen pald,
da ritten sy gen mysigreth.
die stat was von gurgalet,
des kunigs von lypundrigon.
ain ritter von harelfrum
auf der strasse jn widerfur.
da pat der ritter weygamur,
das er jm sagte mere,
wes die stat were.
do sprach der ritter zuhand:
< die stat vnd dyses land
dienet dem kunig von gurgulet.>
weygamur sprach zu der stet:
< nu sag vns, herr, dabey,
wissent jr wo der kunig sey?
jst euch das icht bekant?
wir sind poten an jn gesandt,
vnd sein hie zu land geste.> -
< so rat ich euch das peste, -
sprach der ritter vnuerzagt; -
er pracht heut ain magt,
die ist clar vnd wolgetän,
die kan der kunig nit ubergän
mit übel noch mit guot;
sy ist jn so vestem muot,
das sy durch jn nit wil thuon.
nu wil der kunig lypundrigon
reytten gen gemorigal,
vnd das megetein mit schal
mit jm furn, vmb das,
ob er sy dester baß
seines willen müg übergan.
er wil sy selbs sehen lan
seiner manhait kraft.
dahin koment grosße ritterschaft
von allen dysen landen;
vor seinen feinden handen
besorge er sich mit do.>
weygamur sprach:< wo
gät die rechte straß dahin?> -
< vber den berg zu plamynn,
zu grunlalyr über den wald,
da mügent jr vil pald
den kunig morge besprechen.> -
< möcht wir es wol gerechen!
wir besprechen jn>; - sprach atroclas.
...
dem ritter eylen was
gach vnd rait furbas.
da sprach der ritter weygamur,
mit dem der adler fur:
< jch bin des meres hart gayl;
wil vns got geben hayl,
so mag vns wol gelingenn,
jn allen vnsern dingen.>
harczir, der kunig von nordin,
vnd die junckfrawen sin,
westen denocht nicht der mer
von der zwayer hern swär,
vnd den grossen kumer den sy littenn.
do sy da kamen geritten
zu ainem prunnen an ain graß,
da sprach kunig atroclas
zu dem kunig von nordein:
< jch wil auf die gnade dein
dir, herre, clagen layd,
wan ich not vnd arbait
han, vnd auch grosse rew,
wan lypundrigon hat sein trew
an mir zerprochen vnd geswachet,
des nu sein hercz jn falschait lachet;
das ist meines herczen ser,
es ist geschehen selten mer.
ain tochter die ich han,
die ain maget wol gethan,
vnd ist nur vierczehen jar alt,
die rait gen misegralt;
lipundrigon sy do fieng,
das mir zu nötten ergieng.
ainen türnay wolt sy schawen,
als ander junckfrawen;
durch die bin jch hergefarn.
auch der ritter mit dem arn,
weygamur der reiche,
hat die maget eleiche,
dulceflur die tochter mein,
als er nu lat werden schein,
wan er mit fert nach jr.>
do sprach der kunig schir:
< seit die tät so ist gethan,
so sült ir wissen ane wan,
da ist kain zweyfel an mir nicht
wo mir zu streyten geschiecht
vmb ewre bayder ere,
ee ich von dannen kere,
jr sehent dan das ich gesig
oder bey euch tod lig.
wan ich von ewr tugent guot
hab gewunen hohen muot.>
da sprach der kunig von lendrie:
< nu sült jr ratten me,
wie wir erlösen die maget.
als vns der ritter saget,
das er komt gen grymdolar,
vnd mit jm die maget clar
koment auf abenteür,
so müß jm zu saur
werden das megethein,
mir entpreche dan die hende mein.
er müß fallen von mir an trost,
damit wirt die maget von jm erlost;
oder ich verleüse den leybe,
so das ich kain weybe
mit acht mer gewynn.>
pyoles die künigin
wainte vnd clagte do.
sy ward aber herwider fro,
das sy wol erkannte
die krafft seiner handte;
der troste vnd der gedinge
machte jr hercz geringe.
< aines tages sult jr folgen mir, -
das der kunig sprach schir, -
wir wollen eylen pald,
vnd sein hütten auf dem wald,
da er über reitten sol;
seines mütes ist er dol,
das er an gesinde fertt.
jst vns die selde beschert,
das er die maget pringet dar,
ee er dan von vns far,
er muß vns die maget ledig lan,
das sol er furwar von mir han.>
weygamur sprach zuhand:
< lypondrigon richtet dycz land,
ym sind die steyg wol bekant;
wir versaumen villeicht die huot;
jch sag euch mein muot;
mir müß das wol geuallen,
der kunig fert mit schallen
vnd fleysset sich wie er bejag rum
durch der frawen magthum,
ob er mocht gelinden jrs herczen muot;
dauon duncket mich das guot,
das wir der hut abe stein
vnd lassen jm das magetein
furen biß gen fründylar,
vnd wir nach komen dar.
das wir jn nit erschrechken,
vnßer waffen sullen wir bedecken,
das er vns nicht erkenne.
widerrit er mir denne,
jch stych jn das er fallen muoß;
jch mach jm seiner hochfart puoß,
ee er von mir kere,
das er ymmer mere
gemütte kaines weybes.
gan mir got des leybes,
jch gyb jm des ain entliche letze,
das er kainem seinen gemahel mit fahen beheste.>
von rerat atroclas,
der der maget vater was,
dancket dem kunig weygamur;
er sprach:< die maget dulciflur
jst mein kind, das wayß ich wol,
wan die ist mein rechter gestol.
linpondrigon von gurgulet,
ob mir nach hayl erget,
das ich mit jm streyten sol,
so erpeite ich es jm wol,
das er mir mein kind last frey.>
also ritten die kunig al drey
die strassen gen gundylar.
da sy waren komen dar,
sy fiengen herberge
nyden an ainem berge,
an dem ende der stat.
weygamur den wirt pat,
das er behielte sein arn,
er wolte an jn außfarn,
das man jn nit erkante da.
die drey kunig ritten sa
gewaffent auß an das feld,
da was aufgeschlagen manig gezelt
vor der stat, bey ainem graben,
da het sich der turnay erhaben,
da manig stolczer ritter raytt,
vnd manig hübsche fraw wol geclaid
rait schawen dabey.
nu sach der kunig von lendrey,
das dort habet lypondrigon
vff ainem roß, das was prawn,
gezymiert wol, nach hoher kost,
vnd sich berait zu ainem tyost.
manlichen er hin vnd her fuor.
nu kerte der herr weygamur
vast auf jn mit ainem sper,
es was jm komen nach seiner ger.
mit solcher kraft er jn stach,
das jm der sattelbogen zerbrach,
vnd viel nyder in den sandt,
das ers an seinem leyb empfandt.
weygamur für über jn
er sprach:< wayst du die trewe din,
die du mir gabest zu misigralt,
da dir der preyse ward gezalt
vber alle ritterschafft, biß an mich?
hettest du nicht versprochen dich?
da tettest du mir sicherhait,
das müß dir nun werden layd,
das du die nicht liessest farn
dulceflur, die maget clarnn,
die du mir fiengst zu layd.>
nu sach sy also wunden
lypundrigun her tragen,
sy hört sein nyndert clagen,
wan sy wöneten alle.
nu fur tort her mit schalle
atroclas vnd weygamur,
pald vnd schir der kunig fur.
sie alle jachen,
da sy die maget sahen,
durch die sy warn komen dar,
haben an der frawen schar,
auf ainem weysen maul planck:
< weygamur, nu hab danck.>
als er die frawen erst ersach,
er küste sy vnd sprach:
< fraw, jr seyt von sorgen frey.>
die reichen kunig alle drey
vnderwunden sich der maget schon,
sye ritten frolich von dan
gen granlynas.
seines arn er nicht vergaß,
von lendrye weygamur.
pyoles vnd dulciflur,
die zwo jungen künigin,
die waren durch schlechte mynn
zu grosser arbayt komen,
als jr von jn habt vernomenn;
die hat der künig von lendrey
von sorgen gemacht frey.
atroclas, hartschir, weygamur,
pyoles vnd dulcefluor,
mit freden riten gen rerat;
zu negragryß der haubtstat
komen sy aines morgens fruo.
die jungen kunigin zwuo
wurdent da zu rat,
das sy rittent trat
auf die burg, vnd tetten kund,
das jnn käm gesund
jr herr, der kunig atroclas.
nu sy kamen fur den palas,
da stygen ab die frawen gmayd.
manig ritter wol geclait
eylten sy empfachen.
auß der burg begunde gachen
maniger junckher dol.
jrer mutter kamen auch die mer,
...
sy eylte pald herfur.
da sprach dulceflur:
< frav muter, ir sult fro sein,
atroclas der vater mein
jst gesund komen wider da.>
...
richte er als er solte tuon;
er gewan ainen suon
bey der frawen dulcefluor,
der ward genandt von natur
dulciweygar künigcleichenn,
des freüet sich arm vnd die reichen;
bey dem hat die abenteür nit betaget,
wan von jm wirt hie nit gesaget.
damit hat es ain ende
got vnßr aller kumer wende
jn freuden jn dem hymelreich;
sprechent alle geleich: amen. deo gracias.