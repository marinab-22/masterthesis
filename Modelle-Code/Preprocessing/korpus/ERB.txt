nu vernemet alle besunder:
ich sage iu michel wunder
von einem guoten knehte.
daz sult ir merken rehte.
ez ist ze hoerenne guot,
ez gît vil manigen hôhen muot,
swâ man von degenheite seit.
genuogen ist von herzen leit
die dâ heime ir lant bûwent
unde nimmer des getrûwent
swaz man von heldes noeten saget.
die sint an wirdekeit verzaget:
sie habent der arbeit niht erliten
und wirt ouch von ir gar vermiten,
wan sie dar zuo niht entugen
und velschent die rede swâ sie mugen.
sie strîtent vaste dâ wider
und druckent die rede nider,
als ez mit alle ein lügene sî:
den wonet niht guoter tugende bî.
swâ danne guote knehte sint,
den ist diu rede als ein wint,
die in fremden rîchen
dicke sorclîchen
varent durch vermezzenheit
und beidiu liep unde leit
lîdent undr unkunder diet:
die widerredent des niet
swaz man dâ von gesagen kan,
wan des sie selbe versuochet hân.
diz spriche ich allez umbe daz
daz ir merket deste baz
ditze liet daz ich wil sagen,
wan ich iuch niht wil verdagen
die nôt und starke arbeit,
die der herzoge ernest leit,
do er von beiern wart vertriben.
in den buochen stêt geschriben,
daz er der beier landes wielt
und vil frümeclîch enthielt
die armen zuo den rîchen.
mit êren lobelîchen
stuonden alliu sîniu dinc.
manlîch hielt der jungelinc
diu erbe diu im sîn vater liez
sô lange unz in dâ von verstiez
ein keiser mit des rîches kraft.
des muost vil werder ritterschaft
durch vorhte von im kêren.
dô rûmte er ez mit êren
und mit im manic helt guot,
die mit im lîp unde guot
wolten wâgen unz an den tôt.
sît kam er in manige nôt
die er vil manlîch überwant:
er was ein gemuoter wîgant.
ich wil iuch vür baz wizzen lân,
wie daz kam daz der edel man
von dem rîche alsô verdarp.
man sagt, dô im sîn vater starp,
er was ein kleinez kindelîn.
er liez im mit den erben sîn
ze dienste manigen guoten kneht,
die in zugen, daz was reht.
sie werten im alle bôsheit.
sîn muoter hiez adelheit
und was ein hôchgebornez wîp.
vil tugende pflac ir junger lîp
und lebte in grôzen êren.
daz kint bat sie dô lêren
beide welhisch und latîn.
ouch sande sie daz kindelîn
durch zuht ze kriechen in daz lant.
dâ wurden im die liute erkant
von maniger hande wîsheit.
ze aller slahte frümekeit
fleiz sich daz kint sêre:
des wuohs vil hôch sîn êre.
sus vertreip der jungelinc gemeit
diu jâr sîner kintheit,
daz er versuochte fremdiu lant.
des wart er wîten erkant
über manic künicrîche,
da er vil lobelîche
sich ze rede hâte brâht.
des wart sîn dicke wol gedâht
ze aller slahte guote.
er was in diemuote
getriuwe unde milde.
des wurden im die schilde
vil wîten gesamenôt,
so er ir bedorfte ze sîner nôt.
er hiez biderbe unde guot
und wande allen sînen muot
ze frümeclîchen dingen:
des muose im wol gelingen.
er vorhte schelten unde spot:
beidiu durch êre und durch got
teilte er swaz er mohte hân.
er gruozte schône sîne man
und bôt in michel êre.
des dienten sie im sêre
sît dô er kam in arbeit
und den grôzen kumber leit,
dô wurden sie im undertân
swar zuo er sie wolde hân
und stuonden im frumlîchen bî.
er waere eigen oder frî,
der verliez in keiner nie
die wîle sie der tôt lie.
sus wuohs der kindesche man,
unz er sich selbe des versan,
daz er wâfen mohte leiten.
dô hiez er im bereiten
swaz er dar zuo solde hân.
vil harte man daz gewan:
ros phert und gewant.
dô nam der edel wîgant
mit grôzen êren daz swert
und mit im ein knabe wert,
grâve wetzel sîn man,
der nie zageheit gewan,
und ander sîn gesinde.
sie wâren von kinde
gezogen mit grôzer êre.
des muose erm immer mêre
leisten triuwe und wârheit.
durch deheine arbeit
wolder im nie geswîchen.
er gestuont im frümelîchen
bî unz an sîn ende.
vil manic ellende
wart versuochet von in beiden,
und wurden doch nie gescheiden
durch deheiner slahte nôt,
unz sie ze leste schiet der tôt.
dô der helt vil lobesam
mit êren alsô swert genam
und grâve wetzel der helt balt,
dô hâte er rîchen gewalt.
lützel ieman bî im verdrôz.
ez was keiner sîn genôz
in allen diutschen rîchen,
der sich zim mohte gelîchen,
sô verre man in erkande.
dô fuor er ze lande
mit vil stolzer ritterschaft.
im volgete grôziu kraft,
beide ritter und knehte.
der phlac er wol ze rehte:
er gap in schatz und gewant.
mit sîner willigen hant
machte er im die werlt holt.
er ensparte silber noch daz golt
vor keinen sînen êren.
des wurden dem vil hêren
mit triwen bereit sîne man
swa es an die nôt solde gân.
diu herzoginne adelheit
was des frô und ouch gemeit,
daz sie daz kint hâte erzogen
und sô gar für unbetrogen
was gelobt übr alliu lant.
dô êrte sie den wîgant
und zôch sich wîplîche.
ir gerten fürten rîche
durch ir tugentlîchen ruom.
durch wîsheit und durch rîchtuom
sie manic fürste gerne nam.
dô wolt diu frouwe lobesam
nie keinen man erwerben.
sie wolte alsô ersterben
in kiusche und in reinikeit:
daz was den werden herren leit.
dô sie die rede erfunden,
dô hielt in den stunden
daz roemische rîche
ein künic gewalteclîche,
der was otte genant.
dem diente manic fürsten lant
in diutscher und in welscher zungen.
ouch hete der künec betwungen
der winden lant und friesen.
der moht man vil dô kiesen
die an in muosen kêren.
er truoc mit grôzen êren
vor fürsten die krône.
der keiser rihte schône
beidiu witwen und weisen
vor aller hande vreisen.
sîn gebot stuont bî der wide.
er schuof den aller besten fride
beide vür unde wider
der ê oder sider
oder immer mê werde
ûf der sahsen erde.
der herre stiften dô began,
als ich iu wol sagen kan,
durch den himelischen ruom
ein rîche erzebistuom:
daz ist genuogen wol bekant.
meideburc ist ez genant
und lît an der elbe stade.
do geschach dem tiufel grôzer schade,
dô sie von im kêrten
und ir saelde mêrten.
der keiser twanc sie âne wer.
sant maurizen und sîme her
wart ez gewîhet ze êren
und des obersten lop ze mêren,
der im die saelde tete bekant.
er gap dar liute unde lant
und machte ez krefteclîche
an urboren rîche.
des hât er immer mêre
vor gote lop und êre.
der edel künic hêre
durch die gotes êre
stift die selben samenunge.
des gnâdet vil manic zunge
gote durch in tegelîch.
ich sage iu daz der künic rîch
hôher tugende kunde phlegen.
er was des lîbes gar ein degen
und ein lobelîcher wîgant.
alliu roemischiu lant
wâren mit im wol behuot.
er was ein edel ritter guot.
in kunde ze rehte erbarmen
die rîchen und die armen.
alle die des geruochten
die sîn helfe suochten,
den was sîn gâbe vil bereit.
der herre in sîner kintheit
hete genomen ein êlîch wîp.
diu lac tôt, ir edel lîp
wart bestatet schône
in dem münster frône.
diu was geborn von engellant:
ir gemüete hâte sie gewant
gar an unsern trähtîn.
diu vil saelege künigîn
was geheizen ottegebe,
ein wol berndiu wînrebe.
sie was gote gehôrsam.
dô sie ir ende dô genam,
si besaz das gotes rîche
mit freuden êweclîche.
ir sêle ist saelc, als was ir lîp.
und wizzet daz got durch daz wîp
vil schoener zeichen liez geschehen,
als man noch hiute wol mac sehen,
swerz gerne dâ wil schouwen,
daz got der edelen frouwen
vil grôze genâde gebete
die wîle daz sie lebete.
alsô was des keisers lîp
immer mêre ân êlîch wîp,
als ir dâ vor hât vernomen,
und haete gerne genomen
eine diu im gezaeme
und dem rîche rehte kaeme
ze einer küniginnen.
dô hiez er im gewinnen
die fürsten und sagte in sînen muot.
er sprach< swaz iuch dunket guot
und da ez mit êren müge sîn,
dar helft mir, lieben friunt mîn,
einer frowen diu iu gevalle.
daz verdiene ich umbe iuch alle
swie iu immer liep is:
des sît alle an mich gewis.>
do die fürsten daz vernâmen,
zesamene sie dô kâmen.
ze râte sie dô giengen,
wie sie ez ane viengen
daz man den künec gewerte
des er an sie gerte.
sie sprâchen alle gemeine,
sie enwisten keine
diu im sô rehte kaeme,
ob er sie ze wîbe naeme,
so diu herzoginne adelheit:
diu waere mit der wârheit
gelopt vor manigem wîbe.
sie wisten an ir lîbe
über al wandelbaeres niht:
< des ir diu meiste menige giht,
die sich wîsheit versinnen.>
möhte er sie gewinnen,
< ez solde uns alle dunken guot.>
ob der keiser sînen muot
an sie wolde kêren,
er möhtes wol mit êren
dem rîche ze frouwen nemen:
sie solde in allen wol gezemen
durch ir wîplîche tugent.
sie haete sich in ir jugent
vil wünneclîche her behuot.
sie was biderbe unde guot.
die rede sie alle geviengen.
die vürsten vür giengen
und sageten dem künige maere
von der frouwen lobebaere,
von ir adel und von ir tugent,
von ir witze und von ir jugent
und von ir lobelîchem sinne:
sie möhte wol küniginne
mit êren sîn des rîches,
wan ir waere niht gelîches
under frowen die sie erkanden
in allen diutschen landen.
do der keiser ir rede vernam,
der rât ime wol gezam
durch ir tugentlîchen muot,
der frouwen edel unde guot.
der herre langer niht beleip:
mit sîn selbes hant er schreip
einen brief so er beste kunde,
süeziu wort von sînem munde,
so er aller friuntlîchest mohte.
einn fürsten der im dar zuo tohte
er mit dem brieve sande
gên beiern zuo dem lande,
der im ze boten wol gezam.
dô der helt hin kam
und mit dem brieve vür gienc,
diu frouwe in harte wol enphienc
mit minneclîchem gruoze.
der helt dô mit muoze
der frouwen redelîch sagete,
als ir enboten habete
von rôme der keiser rîche,
der ir sô friuntlîche
den brief hâte dar gesant.
< dâ bî sult ir sîn gemant,
daz ir mit güetlîchem site
tuot des iuch der keiser bite
und al die fürsten sîne man.
des müezt ir immer êre hân,
ob ir leistet des rîches bete.>
diu frowe dô zühteclîche tete.
sie neic, dô sie den brief nam.
sie sprach< ich sol gehôrsam
vil billîch dem rîche sîn.>
dô hiez diu edliu herzogîn
einen boten balde gân
nâch einem ir kappelân,
der ir den brief ze rehte las,
swaz dar an geschriben was.
vernemet wie er beginne.
< vil edeliu herzoginne,
disen brief hât dir gesant
und schreip in mit sîn selbes hant
des rîches vogt und herre
und manet dich, frouwe, verre,
daz du durch dîn hôhe tugent
und durch dîn wirdeclîche jugent
merkest waz ez diute.
im habent al sîn liute
gesaget von dîner güete.
nu solt du dîn gemüete
wenden an mîne minne.
ich mache dich küniginne
ob allen roemischen rîchen.
sô kan sich dir gelîchen
in der werlde kein wîp.
sô muoz dîn minneclîcher lîp
sîn getiuret immer mêr.
sô dienent dir, frouwe hêr,
die fürsten al gelîche.
beide arme und rîche,
die ich in mînem rîche hân,
sint dir alle undertân.
sô maht du, frouwe edel und guot,
hôhe tragen dînen muot
durch die êre manicvalt.
mir ist gesaget und gezalt
vile von dîner frümekeit.
nu solt du, frouwe gemeit,
mir und den fürsten volgen,
und bis mir niht erbolgen
daz du mich, frouwe, lobest ze man:
sô kan dir nimmer missegân
die wîle daz du leben salt.
ich gibe dir wîten gewalt
dâ du maht wol gebieten
und freude dich genieten,
swie dir, frowe, gevalle:
sô dienent sie dir alle,
die dir nû wellent glîch sîn:
über die bistu künigîn.>
dô diu frowe vil lobesam
disen brief gar vernam
und daz ir sagt des rîches bote,
ir herze huop sich ze gote
und danket im der grôzen êren
die got an sie wolde kêren.
des lobte in dô diu guote
und mante in in ir muote
dazz ir ze heile müese ergân.
nâch ir sune sie sande sân
und bat in daz er kaeme
und dise rede vernaeme,
die botschaft von dem rîche:
sie solde billîche
dar über sînen rât hân.
schiere kam der junge man
dâ er sîne muoter vant.
diu frouwe sagete im alzehant
umb die botschaft diur dô kam.
als er diu maere dô vernam,
sie tâten im von herzen wol.
er sprach< dâ von ich immer sol
deste hôher mînen muot tragen.
ir sult im nimmer versagen,
sît ir in dunket alsô wert,
daz er iwer ze wîbe gert:
des suln wir mit iu wesen frô.
sît ez sich hât gefüeget sô
daz ir den fürsten allen
ze frowen sît gevallen,
des ensol iuch nimmer riuwen.
daz râte ich iu mit triuwen,
daz ir ez willeclîchen tuot,>
sprach der junge degen guot.
dô diu frowe von im vernam,
daz ir diu bete wol gezam
und ir mit triuwen riet dar zuo,
den boten frumte sie duo
von ir minneclîche
und enbôt dem keiser rîche,
dar zuo allen sînen man,
sie wolde im wesen undertân
swes er an sie gerte.
der bote dannen kêrte
mit frôlîchem muote.
dô streich der helt guote
dannen naht unde tac.
lützel ruowe er phlac,
unz er den rîchen keiser vant.
dem herren sagete er zehant
als er dort haete vernomen.
dô was er grôze willekomen
den fürsten und dem rîche,
daz er sô frümeclîche
gewurbe des rîches êre:
des dancten sie im sêre.
do gewan der edel keiser guot
einen frôlîchen muot
von der frouwen wol getân.
dar zuo alle sîne man
fröweten sich der botschaft.
dô hiez er mit grôzer kraft
bereiten spâte unde fruo
swes man bedorfte dar zuo.
diu hôchzît wart gesprochen
über sehs wochen
ze meinze vür die rîchen stat,
als der edele künec bat.
zehant reit er dannen
frôlîch mit sînen mannen
ze beiern nâch der frouwen.
dâ mohte man wol schouwen
vil manigen ritter gemeit,
do diu herzoginne adelheit
ze frowen dem rîche wart gegeben.
dô sach man frôlîchen leben
den keiser und al sîne man.
dô sie die frouwen fuorten dan,
dô reit vil manic guoter degen
frôlîchen under wegen,
spilnde under schilde.
daz wîte gevilde
wart etewâ vil enge
von manigem gedrenge
daz se ûf ir reise nâmen,
ê sie ze meinze kâmen.
dô sie kâmen über rîn,
dâ diu hôchzît solde sîn,
vür die stat ûf daz velt,
dâ was vil manic guot gezelt
geslagen ûf daz grüene gras.
maniger hande spil dâ was
dâ der keiser brûte.
dâ hôrte man vil lûte
schrîen unde wuofen,
schallen unde ruofen
und maniger hande seitspil.
dâ was kurzwîle vil,
sô man ze hôchzîten tuot.
nieman was dâ ungemuot,
der arme noch der rîche.
über allez roemisch rîche.
wart nie schoener hôchgezît
gesehen weder ê noch sît
durch des rîches êre.
des wart der künic hêre
gelobt in manigen landen.
er gap den wîganden
manigen samît breiten,
die mûl mit den gereiten,
dar zuo silber unde golt
unde manigen rîchen solt
hiez er dar den rîchen tragen.
iu künde nieman gesagen
die wünne und der freuden zil.
dâ was ouch varnder harte vil:
den wart dô allez vol gegeben,
daz sie mit freuden muosen leben.
do diu hôchgezît ein ende nam,
vür den keiser lobesam
die fürsten sunder kâmen,
dâ se urloup von im nâmen,
vil probste und manic bischof.
dô schiet sich der grôze hof.
sie fuoren an manigen wegen,
die getriuwelîchen degen,
und schieden sich lieplîche unt frô.
dannen reit der künic dô
mit der frouwen wol getân.
im volgte nâch vil manic man,
unz er sie dar brâhte
da er blîben gedâhte.
sie kunde im freude mêren.
er phlac mit grôzen êren
der edelen küniginne.
durch ir vil edelen minne
sô liebte im ir vil schoener lîp.
im was daz wünneclîche wîp
lieber danne dehein guot.
er was vil sanfte gemuot
ze allen zîten wider sie.
ouch beswârte sie in nie
mit keiner slahte schulde.
ouch huot sie sîner hulde
mit wîplîcher güete.
swenn im von ungemüete
an sînem willen iht missegie,
vil schône sie daz undervie.
sie wonte im alsô güetlîch mite,
daz er aller unrehten site
durch ir willen gar vergaz:
des was in beiden deste baz.
der keiser und diu künigin
wârn in der minne under in,
sie hâten freude âne nît
dar nâch mit êren lange zît,
daz in dehein ungemach
von ir vetern nie geschach
an keiner slahte dingen.
wie kunde in baz gelingen?
sie lebten wünneclîche
( bî im stuont ouch daz rîche
mit êren fridelîche:
ez was dô niht sîn glîche)
und ân alle schande.
der künic dô boten sande
nâch ernest dem herzogen,
dem er was vil ungelogen
holt und willic genuoc,
wan er im holdez herze truoc
durch liebe sîner muoter.
im enbôt der degen guoter,
der keiser, liep und allez guot,
als ein herre sînen mannen tuot,
und in triuwelîcher minne,
daz er die küniginne
sîne muoter solde sehen.
daz liez der helt sô geschehen:
der herre zim die liute nam,
mit den er hêrlîche kam
ze hove da er den künic vant.
do enphienc er wol den wîgant
und hiez in willekomen sîn.
alsam tet diu künigîn
in frôlîchem muote.
mit aller slahte guote
enphiengen sie den helt balt.
der keiser gap im dô gewalt
vil maniger grôzer rîcheit.
er sprach< jungelinc gemeit,
ez ist dir saeliclîch ergân.
ich wil dich zeime sune hân
die wîle und wir bêde leben.
ich wil dir lîhen unde geben
sô vil mînes guotes,
daz du dîns holdes muotes
nimmer entwîchest mir.
ez suln immer an dir
stên alliu mîne dinc.
vil hêrlîcher jungelinc,
got hât dich mir gesant.
über lîp und über lant
gebiut weldeclîche
und hilf daz ich daz rîche
sô bewar und sô geslihte,
daz ieman dar inne rihte
weder roup noch den brant:
des ich dir, edele wîgant,
mit triuwen immer lônen wil.>
der künic gap im alsô vil
beide im und sînen holden
daz sie sîn niht mê wolden:
es dûhte sie ze vil gar.
dâ mite wart der helt gewar,
daz er in mit triuwen meinte.
vil dicke er im bescheinte
vaterlîchiu dinc sint.
als ein einigez kint
behielt er den vil hêren.
er schônde ouch sîner êren
beide spâte unde fruo.
ouch hulfen ime dar zuo
sîne mâge und sîne man.
ouch hiez in der künic gân
ze hove dicke an sînen rât.
dô erzougte er solhe tât
mit sprechen und mit zuhten,
daz ez vernemen mohte
der künic und al daz rîche.
er riet sô wîslîche,
daz nieman zuo der stunde
baz gerâten kunde.
ze aller hande frümekeit
was er ein ritter gemeit.
dem recken was der keiser holt:
daz hete der helt vil wol verscholt
gein dem rîche und wider in.
er genôz ouch der künigin,
daz er ze hove stuont ze lobe.
sîn name stuont in allen obe
die ze manigen jâren
des keisers rât wâren.
der künic im holden willen truoc
und tete im liebes genuoc.
daz verdiente er wol mit êren
umbe den künic hêren
in maniger angestlîcher nôt.
silber unde golt rôt
gap er im dicke ungewegen.
des wart im ouch der werde degen
holt ze manigen jâren
diu si bî ein ander wâren,
daz sie nie wurden gescheiden.
daz begunde leiden
einem heinrîche,
der vil mortlîche
die friuntschaft under in geschiet,
als imz der tiufel riet
der manigen sît verrâten hât.
des keisers neve und sîn rât
was der selbe boese zage.
er begunde denken alle tage,
wie er den helt maere
dem keiser machte unmaere,
daz er im wurde gehaz.
daz tete er niwan umbe daz
und durch anders keine schulde,
wan daz er des keisers hulde
sô gnaedeclîchen habete.
do gedâhte er waz er sagete,
dâ mite er imz gewande
und in alsô geschande,
daz er im von herzen wurde gram,
wan man in ze hove niht vernam
sô wol alse dô vorn:
daz was im leit unde zorn
unde muote in und die sîne.
der phalzgrâve von dem rîne
hiez der ungetriuwe man,
von dem ich nû gesaget hân.
dô gienc der ungetriuwe
mit valsch âne riuwe
da er des rîches herren vant
unde sagte im alzehant
ein lügenlîche maere,
daz im der herzoge ernest waere
in grôzem valsche undertân.
< als ich von ime vernomen hân,
sô wizzet waerlîche,
daz er iuch von dem rîche
vil gerne wil verstôzen.
er wil sich dir genôzen
in adel und an rîcheit.
daz müet mich, herre, und ist mir leit.
ez hât gemachet dîn golt.
die fürsten sint im alle holt.
du maht al dîn êre verliesen.
woldest du dir, herre, kiesen
einn getriuweren trût?
jâ sprichet er daz über lût,
daz er an der rîcheit,
an gebürte und an edelkeit
dir, herre, welle gelîchen,
und daz er tegelîchen,
beide fruo und spâte,
darumbe gêt ze râte,
wie er daz beginne
daz er dir ane gewinne
dîn erbe und al dîn êre.
daz saget mir, fürste hêre,
der ez in reden hôrte
mit waerlîchen worten
der bat dô heimlîche mich
daz ich warnete dich,
ê daz er über dich quaeme
und dir dîn êre naeme.
solt er, herre, dich vertrîben,
wâ möhte ich dan belîben?
sô müese ich ouch vertriben sîn.
daz bedenke, trût herre mîn,
inzît, daz wir vor im genesen.
solt er des rîches herre wesen,
er naeme ouch mir mîn êre:
des fürhte ich harte sêre.>
der maere der keiser harte erschrac.
er sprach< wie kan ich noch mac
dir gelouben solher maere,
daz er mir sô vîent waere
als mir dîn munt hân geseit?
ez ist durch nît ûf in geleit
und durch vil ungefüegen haz.
du solt vür wâr wizzen daz
daz er ez durch nieman tuot.
er ist getriuwe unde guot,
biderbe unde wârhaft,
und hât mit grôzer liebe kraft
beide mir und dem rîche
gedienet sô willeclîche
mit triuwen unz an disen tac,
daz ich niht gelouben mac
von im sô starker maere.
er ist alles valsches laere
und aller untriuwe blôz.
sîn triuwe ist mir darumb ze grôz:
ich weiz in wol sô staete,
daz er ez nimmer taete.
er ist ein edel wîgant
und hât mit williger hant
mir unz her gestanden bî.
nû als liep ich dir sî,
lâz solhe rede belîben.
du wilt mir in vertrîben
ûz mînem dienste immer mêr.
daz waere mir ein herzesêr,
solt ich in sus verlorn hân.
du solt in mit gemache lân.>
< owê mir vil armen,
daz müeze got erbarmen,>
sprach der phalzgrâve dô,
< daz er iuch, herre, hât alsô
mit sînen listen überkomen
und von den sinnen genomen,
daz ir vür mich minnet in.
ich weiz wol deich iu schuldic bin
grôzer triuwe und friuntschaft.
ich bin ouch sô wârhaft
dem rîche und iu, herre, gewesen
ich getriuwe als wol genesen
vor im als er vor mir tuot.
ich hân ouch lant unde guot,
ich bin ouch fürste und fürsten sun,
wan daz ich ez durch triuwe tuon
und sus von allem rehte.
wan iuwer kraft wol mehte,
sô wolde ich lützel angest hân.
wan solde iu, herre, missegân
an lîbe und an êre,
daz überwunde ich nimmer mêre.
haete ich in hie vunden,
ich haete an disen stunden
ûf in gezeigt den valschen rât
des er ûf iuch willen hât.
ern mohte mirs gelouget hân.
ez saget mir ein sô frumer man,
derz ûf sînn lîp hete geslagen,
daz er imz müese hân vertragen
des sult ir wol gewis sîn:
ez gêt mir an daz herze mîn
gaz ir mir niht geloubet.
ir wizzet daz ir iuch beroubet
des lîbes und der êre.
nu sult ir, keiser hêre,
dar under wîslîche varn
und iuwer êre bewarn
mit wîslîchem râte.
ez wirt danne ze spâte,
sô sie an allen sîten
mit scharn ûf dich rîten:
sô haben wir deheine wer.
er gewinnet ein sô kreftic her,
sît im die fürsten gestênt,
daz sie wol rîtent unde gênt
gên dir gewalteclîche
mit brennen in dem rîche.>
als der keiser daz vernam,
dô wart er im von herzen gram
durch diu lügenlîchen maere.
er wânde daz ez alsô waere
als im sîn neve sagte.
vil übel ez im behagte
und wart vil trûric gemuot.
< nu lôn dir got, helt guot,
daz du besorgest mîne nôt.
ez enwende mir der tôt,
er wirt darumbe unfrô.
er enhebt sich nie sô hô
ich getrîbe ez wol wider
und gesetze in alsô nider
daz ich vor im in mînem rîche
wol genese fridelîche.>
der künic zornen began.
dô sprach der ungetriuwe man
< nu zorne niht sô sêre
und tuo als ich dich lêre:
sô mahtu mit lîhten dingen
in wol ze buoze bringen
âne grôzen schaden dîn.
du solt ez heln der künigîn,
und dar zuo allen dînen man,
daz ich dir hie gesaget hân:
sô wurde er gewarnet.
nu schaffe daz er ez arnet
ê daz ers werde innen.
man sol im ane gewinnen
die bürge in sînen erben
und sol in sus verderben:
ê daz er sich berihte gar
und ze wer komen tar,
wir suln rîten ûf in mit her.
wande möhte er komen ze wer,
er braehtez rîche in arbeit.
sîne man sint ime bereit,
die koment im mit manigen scharn.
daz mahtu allez wol bewarn
und âne schaden wenden.
du solt dich besenden:
daz sol vil heimlîche ergên,
daz ieman müge daz verstên
wen du wellest bestân
oder war diu reise welle gân,
unz man im den schaden tuo.
dâ mac er danne niht zuo,
wan er keine were hât.
daz ist, herre, mîn rât.
kür sîn bürge gewinnen
mit triuwen und mit minnen,
daz sie dingen in dem gewalt:
sô muoz dir der helt balt
rûmen dîn rîche
âne wer flühteclîche.>
der künic volgte drâte
des phalzgrâven râte
und tet nâch sîner lêre.
daz gerou in sît vil sêre,
wan er des harte genôz.
er gewan ein her, daz was grôz:
ûf den herzogen er dô sande.
mit roube und mit brande
widersagete er sînen stiefsun.
dâ wider kunde er niht getuon
wan daz er sîn hûs besazte.
mit schaden er in ergazte
der liebe der er dem keiser truoc.
der phalzgrâve im genuoc
schaden in sînem lande tete
beide an bürge und an stete,
der er im manige an gewan
und besazte die mit sînen man.
daz ander man verbrennen sach.
von grôzer lüge daz geschach.
dô der phalzgrâve heinrich
den grôzen schaden umbe sich
frumte in dem lande
mit roube und mit brande
durch sînen mortlîchen haz,
nüerenberc er besaz
mit starker unminne.
dô vant er dar inne
vil manigen urliuges degen
die beide lîp unde leben
harte wol werten.
vil manigen sie verherten
umbe an allen sîten,
in graben und an lîten,
die ze sturme giengen vor.
aller meist dâtz dem burctor
starp ir vil und genuoc.
der phalzgrâve selbe truoc
ze sturme dô des rîches vanen.
er kunde wol dar zuo gemanen
die alden und die jungen
dar zuo sô sêre drungen,
daz sie grôzen schaden nâmen
ê daz sie dannen kâmen,
wan si muosen dô entwîchen
her abe vil fürsteclîchen
vor der bürge ûf daz velt,
und brâchen abe ir gezelt.
vil kûme se dan entrunnen
und liezens ungewunnen.
der phalzgrâve mit here lac
dar nâch in weiz wie manigen tac
mit roube und mit brande
in des herzogen lande,
daz im daz nieman werte.
daz lant er vaste herte,
dorf hûs unde stete.
dâ wider nieman entete.
der edel rîche maere
er wiste daz ez waere
von des rîches gewalt.
dô gienc der edel recke balt
mit den sînen ze râte,
die besten die er hâte,
waz im nu guot waere getân.
dô sprach der grâve wetzel sîn man
< tuot ir nû dâ wider iht,
sô muget ir iuch entreden niht,
so ir ze rehte soldet stân,
irn haetet wider daz rîche getân,
und belibet in der schulde.
sus muget ir des rîches hulde
verrer baz erwerben.
wil er iuch über daz verderben,
sô weiz man,> sprach der helt guot,
< daz iu der keiser gewalt tuot.
ich enrâte iu nû deheine wer,
wan möhtet ir hân tûsent her,
ir solt iuch wider in niht setzen.
er mac iuch es wol ergetzen
swaz er iu schaden hât getân,
wil er iuch ze rede komen lân.
die wîle lât ez blîben.
wil er iuch danne vertrîben,
sô wert iuch frümeclîche.
ê daz ir im daz rîche
rûmt und iwer eigen lant,
im wirt diu arbeit erkant
daz im vil wê von uns geschiht.
wir rûmen imz sô lîhte niht:
wir suln uns vil wol bewarn.
die wîle sult ir baz ervarn
umb mîne frowen die künigîn,
waz disiu maere mügen sîn,
daz man iu die ungenâde tuot:
daz râte ich,> sprach der helt guot.
einen boten er dô sande
sîner muoter hin ze lande
und bat ir diu maere sagen
und den grôzen schaden klagen
den man im taete âne reht.
die botschaft warp ein guoter kneht
dem er wol getriuwete dar zuo.
dannen reit der helt duo:
mit listen und mit sinnen
quam er zer küniginnen
und begunde ir diu maere sagen.
daz muose sie leitlîche tragen
mit weinenden ougen.
sie bat den boten tougen
über naht belîben dâ.
zuo dem keiser quam sie sâ
dâ sie in heimlîch wiste.
sie sprach im zuo mit liste.
< ich bite dich, keiser hêre,
durch dîn selbes êre
und durch got den rîchen,
daz du genaedeclîchen
geruochest vernemen mich.
ez hât gesant ane dich
ernest der sune mîn
und mir geklaget den schaden sîn
und daz er âne schulde
verlorn habe dîn hulde:
er enweiz wie er die hât verlorn,
und daz du in durch dînen zorn
sîns landes wellest enterben
und mit alle verderben
âne rede und âne reht.
nu bitet dich der guote kneht
daz du in lâzest vür komen.
habe ieman iht vernomen
von im daz er dir habe getân,
des welle er dir ze buoze stân,
als im arme und rîche
erteilent rehtlîche.
swes du von im niht wilt enbern,
des wil er gerne dich gewern,
ob du genâde gên im hâst
und im sô lange fride lâst
unz daz er dir daz bescheine
daz er dich mit triuwen meine
und dir ie âne valschen list
mit triuwen holt gewesen ist.>
dô sprach der künic rîche
in grimme zorneclîche
und in vil starken unsiten
< darumbe ensult ir mich niht biten,
wan ich enmac es niht getuon.
frouwe, ez hât mich iuwer sun
gelestert alsô sêre,
daz er darf nimmer mêre
komen dâ ich müge gesîn,
des sol er gewis sîn.
ezn sî daz mirs lîbes zerinne,
ich bringe in vil wol inne
daz er mir leides hât getân.
daz sult ir wizzen âne wân:
ich erleide im daz lant.
einen strengen vîant
hât er an mir die wîle ich leben:
des wil ich iu mîn triuwe geben.>
dô diu frouwe vil guot
disen grimmigen muot
an dem künige vernam,
dâ von sie grôzliche erkam:
si getorste in dô niht mêr gebiten.
mit vil wîplîchen siten
gienc sie dô dannen drâte
hin zir kemenâte.
den boten sie dô sande
balde wider ze lande
und enbôt ir sun dem herzogen,
in hete der phalzgrâve verlogen
wider den künec grôzlîche,
daz im waerlîche
nieman kunde gewegen,
< daz er tuo als ein degen
und sîn lant alsô bewar,
swie halt sîn dinc gevar,
daz er behüete sîn êre.
der keiser zornet sêre
und giht des offenlîche,
ern rûme im daz rîche,
daz er in des lîbes ergetze
und vil gar entsetze
aller sîner êren.>
daz enbôt sie dem hêren.
do er daz vernomen habete,
der bote wider drabete,
sô er baldest kunde,
und kam in kurzer stunde
ze beieren in daz lant,
dâ er sînen herren vant
ûf einer sîner veste.
der frâgte in ob er weste
warumb in der keiser maere
sô starke vîent waere,
waz er ime habe getân.
des antwurte im der küene man
< des bringe ich dich wol inne:
dir enbiutet holde minne
diu künigîn dîn muoter,
und daz du, helt vil guoter,
schaffest dîne warheit.
dir ist ein michel arbeit
ûf erstanden âne schulde.
dir hât des keisers hulde
der phalzgrâve heimlîch erwant.
nu gedenke, biderbe wîgant,
wie ez im ze leide werde.
dich wil der vil unwerde
von dînem erbe vertrîben.
laestu ez alsô blîben,
daz ist iemêr ir herzeleit.
mîn frouwe hât mir geseit,
sie habe daz waerlîch vernomen,
dir mac nieman ze helfe komen:
er welle dir starke vîent sîn.
nu lâz, helt, wesen schîn
daz du ie waere ein guot kneht.
dir tuot der keiser unreht:
dir hilfet got deste baz.
nu schaffe mit ime daz,
swenn er dich vertriben habe,
daz man immer von dir sage,
wie dîn erbe nâch dir bleip,
daz dich der keiser dâ von treip.
doch râte ich imz niht umbe daz:
er sol ez noch versuochen baz,
tuo ez den fürsten bekant
nâch den der keiser hât gesant.
er wil ein sprâche mit in hân.
daz ist waen ich ûf in getân.
man sie mit friuntlîchen siten,
daz sie den keiser umb in biten.
swie man dort von im geseit,
daz wirt im schiere bereit:
dar nâch rihte sich dan.>
daz enbôt sie dem werden man.
einen boten er dô sande
der balde dâ hin rande
da er die fürsten alle sach.
in einer naht daz geschach.
do in der bote sagete
und al die nôt geklagete
die in sîn herre dar enbôt,
do erbarmte sie diu starke nôt
die er âne schulde hâte erliten.
sie jâhn sie wolden umb in biten
und gerne sprechen daz zuo.
des andern morgens vil fruo,
dô sie hâten messe vernomen
und ze hove wâren komen,
vür den keiser sie giengen.
ir bete sie an viengen,
daz se im vielen zuo den füezen.
< obe wir iuch biten müezen,
so erloubt uns, herre, mit guoten siten
ein bete der wir iuch wellen biten
und daz ez sî âne zorn.>
dô sprach der fürste wol geborn
< stêt ûf unde sît gewert,
ob ir betelîche gert.
lât hoeren waz der bete sî.>
dô sprach ein fürste dâ bî
< sô biten wir, edel keiser guot,
daz ir senftet iuwern muot
benamen durch got den rîchen,
sô daz ir gnaedeclîchen
tuot an dem herzogen
der sêre wider iuch ist belogen,
daz er âne schulde
mangelt iuwerr hulde,
die hât er vlorn ern weiz wie.
des bitent iuch die fürsten hie,
sît er genâde suochet,
daz ouch ir des geruochet
und in genaedeclîch bestât.
swaz er wider iuch getân hât,
daz wellen wir im helfen büezen,
unz wir iwern unmuot wol gesüezen
und iwern zorn gestillen,
gar nâch iwerm willen
iwer herzeleit verkêren
wol nâch des rîches êren,
nâch urteil und iur selbes kür.
nu lât in, herre, komen vür:
swaz er wider iuch hât getân,
des lât in ze buoze stân
niwan swie ir selbe welt:
daz wir dienstlîch sîn verselt
gên iu immer mêre;
sô lât in, fürste hêre,
ân schulde sô niht verderben.
er wil umbe hulde werben
in getriuwelîchem muote.
mit lîbe und mit guote
wil er sich an iwer gnâde lân.
lât in die wîle fride hân,
unz wir in für iuch bringen
ze rehten teidingen.
swes ir von im niht welt entwesen,
des welle wir vür in bürge wesen,
unz iu sîn unschult werde erkant.>
dô sprach der künic alzehant
in zorne unsiteclîche.
< ir bitet unbetelîche.
ich hân ez sô sêre versworn
daz nimmer von mir wirt verkorn.
fride noch suone er nimmer gwinnet.
swer mich und daz rîche minnet,
der sol mich dirre bete erlân,
welle er mich ze friunde hân.
wand er wil mich verstôzen
und wil sich an mir genôzen
an edele und an frümekeit.
sol ich leben, ez wirt im leit.
ich vertrîbe in oder er mich:
des sol er wol versehen sich.
swelch fürste in des vertrôst hât
daz er im wider mich gestât,
des vîent wil ich immer sîn:
daz habet ûf die triuwe mîn.>
die fürsten ûf hôher muosen stân
und die bete durch vorhte lân.
swie liep in der fürste maere
dâ vor gewesen waere,
und die im gerne wârn gestanden,
mit ûf gerahten handen
die muosen hervart ûf in swern:
des torsten sie sich niht gewern,
sie muosen im alle widersagen.
sîne mâge muosen gên im tragen
wâfen, daz er inz gebôt.
des wart harte grôz diu nôt
in allen tiutschen rîchen,
wan er sich manlîchen
sehs jâr des rîches werte,
unz man in sô gar verherte:
dô muose er sich lân vertrîben,
wan er mohte niht belîben
von des rîches krefte
und von ander vîentschefte.
dô der bote wider kam
und er diu hovemaere vernam,
dô sprach der dietdegen
< nu müeze unser got phlegen
in sîner diemüete
und reche mich durch sîn güete
an dem vil ungetriuwen man,
von dem ich disen schaden hân
und dise grôze arbeit,
wande nie dehein leit
von mir geschach dem rîche.
ich sage iu waerlîche,
er arnet den mortlîchen rât
dâ mit er mir enwendet hât
mînn vil lieben hêren,
dem ich sîner êren
mit triuwen ie wol gunde.
unz an dise stunde
was mir ie sîn schade leit,>
sprach der ritter gemeit.
< nu muoz ich werben sînen schaden.
mohte ich mich des wol entladen
gein im mit den êren mîn,
des wolde ich immer frô sîn.
des weiz got wol die wârheit
daz ich mit keiner tumpheit
sîne hulde hân verlorn.
nu bewart er sînen zorn
vil ungenaedeclîche.
ich wil noch in sîm rîche
ein wîle mit im bûwen.
des sol er mir getrûwen.
ez sî im liep oder leit,
daz sî im vür wâr geseit,
mich entwinge noch groezer nôt,
siechtuom armuot oder der tôt,
als ez noch vil manigen tuot,
ich hân sô manigen helt guot
der mich niht vertrîben lât
die wîle und er den lîp hât,
daz ich im wol mac widerstân.
ez wirt alsô niht getân
daz er mir neme mîn lant
daz mich,> sprach der wîgant,
< von art an geerbet is:
er hât ez noch vil ungewis.>
der keiser hâte einn hof geleit
ze spîre. do im daz was geseit,
dô dâhter< benamen, ich muoz dar,
swie ich halt darumbe gevar.
ich muoz komen über rîn
zuo den vîenden mîn
die mir daz leit habent getân.>
do erwelte er zwêne sîne man
der ellen er bekande,
mit den er dâ hin rande.
dô sie kâmen über rîn,
dô sagete er den gesellen sîn
beide willen unde muot.
dô dûhte sie der rât guot
den er erfunden hâte.
ez was harte spâte,
do er ûf den hof geriten kam.
den grâven wetzel er zuo im nam
und bat den andern sînen degen
der ros mit guoter huote phlegen
und des mit flîze nemen war
daz er waere bereit und gar,
ob ir wille ergienge,
ê daz man sie gevienge,
daz sie dan riten âne danc.
der herzoge balde hin spranc
in zorne für des rîches tür.
dâ stuonden kameraere vür
und heten ez übele bewart.
die tür fundens ungespart,
der herzoge und sîn man.
ob sie gewünschet solden hân,
ez hete sich niht gefüeget baz.
der künic mit sînem neven saz
heimlîch an eime râte.
in die kemenâte
kâmen dise recken wert.
vil balde zucten sie diu swert
und zestôrten dar inne
daz gespraeche mit unminne.
der künic entran vil kûme.
er spranc von sînem rûme
vil snelle über eine banc.
in dûht diu wîle gar ze lanc.
in ein kappellen er entran.
der phalzgrâve sîn man
wart des râtes vil unfrô.
der herzoge sluoc im dô
einen alsô swinden slac
daz er vil smaehelîche lac.
daz houbet verre von im spranc.
er sprach< der keiser habe undanc
daz er ie gevolgte dir.
nâch im stuont mîns herzen gir,
der mir sus enpharn is:
er haete von mir gewis
enphangen den grimmen tôt.
er hât gedienet wol die nôt
daz er ie gevolgte dir.
waz maht du vâlant an mir?
daz dir got gebe leit!
ich begienc nie kein archeit
an dir noch an keinem man.
des solde ich wol genozzen hân
wider dich und wider daz rîche.
nu ligestu hie jaemerlîche
mit bluote berunnen.
daz hâstu dran gewunnen.
du taete mirz ân alle nôt.
ez geliget vil maniger tôt
durch dînen ungetriuwen rât.
der aller dinge gewalt hât,
der ruoche dîner sêle phlegen.>
zuo den rossen gienc der degen.
dannoch was dâ nieman bî.
ûf sâzen sie dô alle drî
und riten dan mit gewalt,
sô daz mit den recken balt
nieman streit noch envaht.
dô half in diu vinster naht
daz sie wol kâmen über rîn.
sît tet der herzoge schîn
wer mit ellenthafter hant,
ê daz er gerûmte sîn lant.
in der bürge über al
huop sich vil grôzer schal,
dô man diu maere bevant
daz ernest der wîgant
den phalzgrâven haete erslagen.
beide weinen unde klagen
wart dô harte vernomen.
daz er alsô hin was komen,
daz dûhte jene ein wunder grôz.
der ludem allenthalben dôz.
dar zuo ûf allen wegen
die tiwerlîchen degen
ersuochten daz gevilde
mit speren und mit schilde,
verren unde wîten,
daz sie ir niht errîten
mohten noch enkunden.
dô sie ir niht gevunden,
in die stat sie wider riten:
mit vil jâmerlîchen siten
si begunden harte sêre klagen
daz sie niht mêre mohten jagen.
swie vil dô jâmers wart vernomen,
dise wârn an ir gewarheit komen.
dô sich der herzoge sus gerach
und der künic daz gesach
daz sîn neve tôt was
und der herzoge genas
und mit gewalt enwec reit,
daz was im ein herzeleit.
< im sol immer widersaget sîn
durch dich, vil werde helt mîn.
er hât mir daz herze guot
betrüebet mit unmuot.
du riuwest mich sêre!
ich enwil ouch nimmer mêre
in mîme herzen werden frô,
ich enreche dich alsô
daz man immer dâ von sagen mac.
gelebe ich morgen den tac,
mir entwîchen alle die ich hân,
mîne mâge und mîne man
und ander die friunde mîn,
ich sol vil schiere bî im sîn
dâ heime in sînem lande.
daz leit und disiu schande
müeze got geklaget sîn.
nu man ich al die friunde mîn
daz siez in lâzen wesen leit
daz er ie her ze hove reit
ûf sô grôze unêre.
daz sol mich riuwen immer mêre
die wîl ich den lîp hân,
daz er ie getorste begân
diz laster an dem mâge mîn.
er sol des gewis sîn,
ez gestêt im niht vergebene.
bî niemannes lebene
geschach ez keinem künige ê.
mir tuot daz laster immer wê
daz mir bî allen mînen man
sô frevelîch hie ist getân.>
sus was der keiser unfrô.
den lîchamen hiez er dô
schône ûf eine bâre legen.
die naht hiez er obe dem degen
wachen, als wir noch site haben.
des morgens wart er begraben
mit vil grôzen êren.
dar nâch hiez er die hêren
alle hin ze hove laden.
dô klagete er den grôzen schaden
beide armen unde rîchen,
daz in sô lasterlîchen
ernest der herzoge
haete gesuochet dâ ze hove
und der grâve wetzel sîn man,
daz sie im haeten getân
sô grôz laster unde schaden,
des er sich nimmer kunde entladen
die wîle und er mohte leben:
er kunde im nimmer mêr vergeben
die schulde umb sînes neven tôt.
noch waere diz ein groezer nôt,
sie heten im nâch den lîp benomen:
waer er niht in ein kappellen komen,
sô haete er den lîp verlorn.
< helde, lât iu wesen zorn
daz er iuch und daz rîche
sô rehte lasterlîche
bediu alle hât geschant.>
dô verteilten si zehant,
dô sie in muosen vêhen,
beide eigen unde lêhen,
dar zuo gar sîn erbe.
< swie man in verderbe,
des habet ir, herre, michel reht,>
sprach dâ vil manic kneht.
< er hât verdienet wol die nôt.>
der keiser über in gebôt
sîn âhte und über die sîne.
ê daz man in von rîne
von dem hove scheiden sach,
ein hervart der fürste sprach
in des herzogen lant.
diu wart geboten zehant
den die ze werke tohten
und schilt getragen mohten,
er waere junc oder alt.
vil manigen helt balt
gwan er ze tiutschem lande,
der guoten wîgande
drîzic tûsent unde mêr.
ouch fuoren dô die fürsten hêr
mit vil guoten knehten
die wol getorsten vehten
und ze flîze wâren gar.
dô hiez er wîsen die schar
mit sînem vanen an der hant
ze beiern in des fürsten lant
durch des herzogen haz.
regensburc er besaz
und lac dâ vor mit gewalt.
des vil manic helt balt
den tôt muost dô kiesen
und sînen lîp verliesen.
des keisers van wart getragen
dar zuo mit kreftigen magen,
als man noch ze sturme tuot.
sich garte manic helt guot
in die liehten ringe.
die stolzen jungelinge
die stat al umbe viengen.
mit gewalt sie dô giengen
allenthalben an die mûre.
ritter und gebûre
beleip dâ vil zen stunden.
des herzogen man hâten an gebunden
einen vanen grüenen.
dô huoben sich die küenen
mit scharn vür daz burctor.
aldâ bestuonden sie vor
den künic unde sîne man.
schaden wart dâ vil getân,
dô sie die geste enphiengen.
zesammene sie dô giengen
und huoben einen sturm hart.
dâ wurden liehte helme schart.
vil manic swert dar ûf erklanc,
dâ schar wider schar dranc.
manec helt wart dâ verhouwen
mit bluote bestrouwen.
dâ wart manic solt gegeben.
da verkouften helde daz leben
durch ruom in dem strîte.
dâ wurden wunden wîte
geslagen durch liehte ringe.
die stolzen jungelinge
vil lützel sies genuzzen.
sie sluogen unde schuzzen
mit spern und mit gêren.
da begunnen manigen sêren
die burger und die geste.
die kalten mitereste
kôs dâ vil manic küene man
den man tôten truoc von dan.
der sturm werte unz an die naht.
mit vil ellenthafter maht
wan sie sich nie enmohten
gescheiden von des keisers diet,
unz sie diu vinster naht geschiet.
die burgen fuoren in die stat.
die geste man sich legen bat
allenthalben ûf daz velt.
beide hütten und gezelt
was dâ manigez ûf geslagen.
die tôten wurden dan getragen,
geleget ûf die bâren,
die dâ beliben wâren
tôt mit ellenthafter wer.
die innern heten daz ûzer her
mit solhem jâmer überladen
daz der keiser den schaden
klagen sêre sît began.
er hâte mêr dan tûsent man
in dem sturme verlorn.
daz was im leit unde zorn
und muote in harte sêre.
er verlôs ir sider mêre
die niht genesen kunden
von den starken wunden
vil jâmerlîch ersturben,
die si in dem wal erwurben.
die burger hâten ouch genomen
schaden, als ich hân vernomen,
an tôten und an wunden,
den sie müelîch überwunden:
die muosen sie dô varn lân,
als man dicke hât getân
dâ man urliuges phlac.
der keiser dô die stat belac
gewalteclîch mit sîme her.
die burger machten ir rincwer
ûf türnen und ûf zinnen.
sie brâhten in wol innen
daz sie im wolden widerstân.
dô hiez man ze sturme gân
daz volc gemeinlîche,
beide arme und rîche,
ritter und gebûre.
vaste unz an die mûre
si an allen enden giengen.
dâ von die geste enphiengen
einen schaden ungefuoge grôz.
von den türnen man sie schôz
mit geschôze, daz was scharf.
von den zinnen man sie warf
mit steinen ûz den erkêren.
vil manigen verhsêren
sach man vallen in den graben,
der des sturmes muose haben
genuoc unz an sînen tôt.
man sach dâ von bluote rôt
vil der liehten ringe.
die stolzen jungelinge
den tôt dô vaste holden,
die ruom erwerben wolden.
der keiser zornes sich verwac,
daz er vür der stat lac
sehs mânet unde mê.
doch tete im âne mâze wê
daz er sô vil het verlorn.
er haete gerne sînen zorn
gerochen an der grôzen stat.
vil balde er dô würken bat
igel katzen berchfrît
ûf solhen langen strît
hiez er dar zuo gerehten.
do er sie niht mohte ervehten,
daz sie niht wolden dingen,
mit küenen jungelingen
treip er sie vaste unz an den graben.
dô wart zuo der bürge erhaben
ein sturm mit unminnen.
dô trâten an die zinnen
die küenen burgaere.
swie vil ir hers waere
dar brâht von fremden landen,
mit ellenthaften handen
sô werten si ir mûre.
der strît wart in ze sûre.
sie vielen dicke als der snê.
sie riefen ach und owê
die niht langer mohten stên.
dô hiez vaste dar gên
der künic allez sîn her.
do zewurfen sie die brustwer
vil vaste mit den mangen.
swaz sie ir mohten erlangen,
vil lützel man die sparte.
sie nôten sie sô harte
mit schôze von den berchfriden.
die burger woldenz gerne friden,
wan sie diu antwerc vorhten
diu die geste gên in worhten.
vil manic helt dâ tôt gelac.
der sturm werte al den tac
mit vil ellenthafter maht
von fruo morgen unz an die naht,
daz sie nie âne strît beleip,
unz sie diu vinster naht vertreip.
diu stat die naht alsô genas.
dâ der herzoge ernest was,
verholn ein bote wart gesant
der im diu maere tet bekant,
wie sie sich solden nu genern.
sie möhten die stat niht erwern,
sie müesen drinne ligen tôt.
sie haeten sich mit grôzer nôt
unz her dar inne enthalden.
sie möhten ir behalden
mit keiner wîs nu vürbaz mêr.
do enbôt in der fürste hêr
daz er die stat ê verkür,
ê er ir einen drûz verlür.
< swâ halt ich belîbe,
heiz sie mit dem lîbe
ûz der burc dingen
und des keisers zorn ringen,
der mir ist sô starke gram.>
der bote balde wider kam,
diu maere er in dô sagete.
des morgens dô ez tagete,
dem keiser kâmen maere
daz im die burgaere
sich ûf genâde wolden geben,
ob er die helde mit dem leben
mit fride wolde lâzen
varn heim ir strâzen.
daz begunde den gesten allen
von herzen wol gevallen
durch daz grôze ungemach.
der keiser zuo den fürsten sprach
waz sie darumbe diuhte guot.
sie vielen alle an einen muot
daz sie ez gerne wolden sehen.
der keiser sprach< nu sî geschehen.>
dô der fride wart getân,
als ich iu ê gesagt hân,
daz in der keiser die hant rahte,
sînen vanen er dô stahte
ûf einen turn, der was hôch.
dâ mit er sich zer stat zôch.
des wâren sumelîche unfrô.
iedoch muose ez sîn alsô,
wan er selbe dâ vür lac.
sie hâten als vil manigen tac
gewert dem rîche sêre,
unz sie niht mohten mêre
geherten wider dem rîche.
sie hâten sich frumlîche
vil dicke von in gehouwen,
daz man wol mohte schouwen
an den vil guoten knehten
daz si wol getorsten vehten.
dem keiser und al sînen man
geschach vil liebe dar an
daz in diu burc wart gegeben.
man liez sie drûz mit dem leben
varn die dannen solden
swar sie selbe wolden.
da beleip vil manic weise.
dô wârn ouch âne freise
die mit dem keiser wâren komen.
etelîche hâten dâ genomen
daz sie überwunden nimmer mêr.
do besazt der künic hêr
die burc mit sînen mannen
und schiet zehant von dannen.
sie brâchen abe ir gezelt
unde rûmten daz velt
und branten die herberge.
die liehten halsberge
sach man von in schînen dan.
ob in swebt des rîches van,
dem volgte manic degens genôz:
daz her was kreftic unde grôz.
dô fuor der künic rîche
vil gar zorneclîche
durch des herzogen lant.
er stifte roup unde brant.
er schuof im grôz ungemach.
sîne bürge er nider brach:
daz muose er allez vertragen.
er hete sô kreftigen magen
daz im niht mohte vor gestân.
er wolde im niht belîben lân:
er muose allez hân verlorn.
sus rach der keiser sînen zorn
daz er verdarp im daz lant.
darumbe er manigen wîgant
dar under liez ze phande,
der nimmer mêr ze lande
kam mit sînem lebene.
ez gestuont im niht vergebene
swaz er schaden von im gewan.
die von des herzogen man
vil manlîche sluogen,
wan sie in niht vertruogen,
dô sie ir lant herten.
vil manlîch sie daz werten
die wîle daz sie mohten
und sie ze strîte tohten.
do der herzoge ernest ervant
daz im verhert was sîn lant
und man im die veste an gewan,
dô klagete ez der küene man
den sînen die im in der nôt
gestuonden bî unz in den tôt,
wan er ir mit flîze phlac.
darumbe sie im naht unt tac
hulfen rechen sîn herzeleit.
dem künige er vaste zuo reit.
die sîne ouch vaste branden
mit ellenthaften handen
beide vür unde wider.
vil bürge brach er im nider.
do er die obern hant gewan,
er stummelt sîne dienestman:
sumlîche er ze tôde sluoc.
er tete im leides genuoc.
die ûf in hâten gesworn,
die muosen alle haben verlorn
beide lîp unde guot.
sus wont der degen hôchgemuot
in sînem lande vür wâr
mêr danne fünf jâr
mit urliuge gên dem rîche
sô daz der ellentrîche
dar inne âne ir danc beleip,
daz in noch nieman vertreip
mit keiner slahte listen.
er kunde sich wol fristen
mit ellen und mit wîsheit.
die sîne wâren im bereit
und behielten im sîn êre
sô lange unz daz der hêre
durch des urliuges herte
vergap und ouch verzerte
allez daz er mohte hân.
dô muose er sich vertrîben lân.
dô ernest der fürste hêr
daz urliuge niht mêr
moht haben gein dem rîche,
dô tete er wîslîche,
< sît ichz durch nôt muoz lân:>
do besande er alle sîne man,
die besten von dem lande,
der ellen er bekande.
er las ûz den nôtvesten
fünfzic die aller besten
die im nie geswichen
noch in keiner nôt entwichen:
sie wolden mit im vertriben sîn.
er sprach< ir sît die friunt mîn
die mich noch verliezen nie.
swelich nôt mich an gie,
ir sît frumlîch bî mir gestân.
iuwern rât wil ich hân,
wan ich ie triuwe an iu vant.
nu liget verwüestet mîn lant,
beide beroubet und verhert.
dar zuo hân ich gar verzert
allez daz ich ie gewan.
nu wellent mînen schatz hân
die lieben helfaere mîn.
sie wellent des gewis sîn,
ich habe goldes die fluot.
nu bin ich,> sprach der helt guot,
< verurliuget harte sêre.
ouch ist mir der künic hêre
vîent und al sîne man:
daz ich vil wol vernomen hân.
sie râtent an mîn êre.
ich mac leider mêre
niht dem rîche widerstân.
ich hân alsô vil getân
dês alle liute wunder nimt,
swâ manz hoeret und vernimt,
deich im sô lange ie vor gesaz.
dâ macht ez aller meiste daz:
ir hulfet mir frumlîchen.
nu muoz ich im entwîchen
durch vorhte und durch gehôrsam.
swer swimmet wider wazzers stram,
ergêt ez im ein wîle wol,
vür wâr ich iu daz sagen sol,
er vert ze jungest doch ze tal.
nu vürhte ich den selben val,
wan der ist uns ze hûse komen.
ir habet daz dicke wol vernomen,
swer lange urliuge wider daz rîche hât,
ob er im ein wîle widerstât,
ze jungest muoz er an dem schaden stên:
alsô mac ez ouch mir ergên.
wir haben uns an dem rîche
gewert sô manlîche
und dar zuo allen sînen man
sô grôzen schaden her getân,
deich in dem lande niht mac langer sîn.
ir wizzet ouch, lieben friunde mîn,
wir habenz umb uns gar verhert
und unser selber guot verzert,
daz wir müezen verderben.
möhten wir noch iht erwerben,
als wir ê gewinnes phlâgen,
do wir ûf der vînde schaden lâgen,
dô mohten wir niht vollenzern
und uns der vînde wol gewern.
nu suln wir wîslîchen
dem keiser entwîchen.
wir sîn nu gar âne wer.
daz wir füeren über mer,
dar stêt vaste mir der muot.
ob ez iuch herren dunket guot,
sô sol uns des durch got gezemen
daz wir durch in daz kriuze nemen
ze dienste dem heilegen grabe.
sô komen wir sîn mit êren abe,
ê wir uns sus vertrîben lân.
wir haben wider gote getân
daz wir im billîch müezen
ûf sîn hulde büezen,
daz er uns die schulde ruoche vergeben
her nâch, obe wirz geleben,
und wider heim ze lande komen.
swaz uns der keiser hât benomen,
daz wirt uns allez wider lân.
nu bite ich iuch mâg unde man
alle gemeine,
daz ir mich niht eine
lât varn von dem lande.
des hât ir wîgande
almuosen und êre.
ouch wil ichz immer mêre
gegen iuwern hulden
mit guote verschulden
unt mit dienste widerwegen,>
sprach der tiwerlîche degen.
dô sprâchen die helde guote
alle ûz einem muote,
im haete got den sin gesant.
sie wolden durch den wîgant
ûf ein wâge setzen den lîp,
dar zuo kint unde wîp
got hie heime bewarn lân,
und wolden mit im bestân,
durch got varn über mer.
dâ wider enstüende kein wer,
ez enwaer der tôt alleine.
daz lobtens alle gemeine,
sie wolden mit im an die vart.
daz wart dô langer niht gespart.
der herzoge und sîne man
giengen frôlîche dan
dâ sie daz kriuze nâmen.
diu maere schiere kâmen
vil wîten in daz lant,
daz ernest der wîgant
daz kriuze haete genomen,
( daz was in liep vernomen)
und daz fünfzic sîner man
mit im wolden varn dan,
die der tiwerlîche helt
ze sîner verte haete erwelt,
gote ze dienste über sê.
dar nâch wart ir verre mê
die sich zeichenten ûf die vart.
der herzoge wol bereitet wart
dar zuo mit grôzem flîze:
die halsberge wîze,
dar zuo die hosen îserîn,
die herten helme stehelîn,
dar zuo diu scharphen swert,
sie wâren alles des wol wert,
diu tiuren wîgande.
mit sô rîchem gwande
rûmten sie daz rîche,
daz man waerlîche
in keinem lande funde
noch immer vinden kunde
die mit der rehten wârheit
zer verte wâren baz bereit.
ern wolde unschulde rechen,
nieman getorste sprechen
daz die helde guote
durch ir armuote
gerûmet haeten ir lant.
daz wart in allen wol erkant.
si bereiten sich übers meres fluot.
des fröut sich manic helt guot
die ouch gote dienen wolden,
daz sie mit im varn solden.
genuoge in tiutschem lande
tiure wîgande
wâren sîner verte frô.
sîn muoter diu künigin sande im dô
fünf hundert marc ze stiure
und manic pheller tiure,
hermîn unde sîden wât,
mit golde harte wol genât
und manic hêrlîch bettegwant.
die gâbe enphienc der wîgant
und neic ir ze lône.
die gâbe teilte er schône
mit sînen jungelingen.
er was in allen dingen
ein ritter vil tugentlîch.
waz mohte des der fürste rîch,
daz man in âne schult vertreip?
die wîle er in dem lande beleip,
dô leit er solhe arbeit
daz man immer dâ von seit.
der tac sich nâhen began
daz der herre und sîne man
gên dem mere solden varn.
zuo im kam mit manigen scharn
vil ritter ûz fremden landen,
die in wol bekanden,
die in bâten durch got
und durch sîner zuht gebot,
daz er die lieze werden schîn
und in genaedic ruochte sîn,
daz sie möhten mit im varn,
wan er kunde sie bewarn,
swelich nôt sie ane kaeme,
daz er ir dienest drumbe naeme
unz in die burc ze jêrusalêm.
swaz er an wolde gên,
daz woldens al mit im bestân
und nimmer dienstes abe gân
durch deheiner slahte nôt.
sie waeren im bereit unz in den tôt
mit lîbe und mit guote.
< des ist uns wol ze muote:
gebietet über al daz wir hân.>
dô sprach der ellenthafte man
< ich hân iur rede wol vernomen.
nu sît gote willekomen,
vil lieben friunde, unde mir,
und sît sicher daz ir
nimmer werdet von mir verlân
die wîle und ich den lîp hân:
der wirt durch iuch geveilet
und sî mit iu geteilet
beide grôz und kleine
sol iu sîn gemeine,
swaz mir got gegeben hât.
sît ir iuch an mich lât
und des ze mir geruochet,
daz ir an mir suochet
helfe mit triuwen,
ez sol iuch niht geriuwen
die wîle ich mînen lîp hân.
ich wil iuch alle gerne enphân
ze bruodern und ze gesellen.
ich ensol mich nimmer gezellen
iwer keinem ze hêren.
ir muget alle mit êren
sîn mîn genôze an dirre var,
und wizzet daz ich iuch bewar
beide naht unde tac,
sô ich aller beste mac.>
des dancten im die helde guot.
der herzoge was vil wol gemuot
daz er sô manigen werden man
ze sîner reise gewan.
er het ze flîze wol gar
tûsent ritter an sîner schar,
erwelter wîgande,
die mit im ûz dem lande
zuo den zîten fuoren
und im alle swuoren
daz sie im waeren undertân
und lobten in ze houbetman.
do der herzoge bereit wart
mit flîze ûf sîne mervart,
als dem fürsten wol gezam,
dô er urloup genam
und er sich huop von dannen,
von sînen mâgen und mannen
wart geklaget alsô sêre
daz man nimmer mêre
vernimt von solhen leiden,
dô sie sich von im scheiden
muosen unde solden.
alle sîne holden
hâten trûrigen muot,
wande sie der recke guot
ie mit grôzen triuwen hielt
die wîl daz ir der helt wielt.
dô rûmte er daz rîche
harte frümeclîche,
der vil edele wîgant,
und liez bürge unde lant,
dar zuo eigen und dienstman
sînen mâgen, den erz solde lân,
ob manz in niht sît nam.
sus fuor der fürste hêrsam
ûz von sînen selden
mit ûzerwelten helden.
der herzoge ernest was gemeit
daz sîn schar was sô breit,
wan im volgte gên dem mer
ein vil kreftigez her.
sie fuoren frôlîche dan.
der grâve wetzel sîn man
was ein ûz erwelter degen.
den hiez er dô des hers phlegen:
daz tete er manlîche.
sie fuoren sô werlîche
daz sie muosen fride hân.
alsô fuoren sie dô dan
frôlîch hin in ungerlant.
dô daz dem künige wart erkant,
er was im grôze willekomen
durch daz er hâte vernomen
von im solich manheit,
daz er mit sîner frümekeit
sich sô lange haete erwert
unde vor dem rîche ernert.
er begunde vil wol enphân
den herren und al sîne man.
dô er nâher zuo im kam,
die helde er zuo im nam
und bôt in michel êre.
des dancte er im dô sêre.
er schuof im nahtselde.
dô gap er dem helde
sîn gâbe frôlîche
und hiez in wirdeclîche
leiten durch sîniu lant.
die gâbe enphienc der wîgant
unde schiet von im vil frô.
der künic frumte sie dô
durch der bulgaere walt.
sus fuoren dise helde balt
dannen frôlîche
ze kriechen in diu rîche.
sus riten die helde guote
mit frôlîchem muote
ze constantînopel in die stat.
sînen marschalc er dô bat
daz er langer niht bite
und vür mit den knehten rite
und herberge naemen:
sô sie nâch hin kaemen,
daz sie gemach möhten hân.
daz wart schiere kunt getân
dem der des rîches dô wielt.
mit grôzem flîze er enthielt
den herzogen und sîn geste,
wan er von sage wol weste
daz er âne schulde was vertriben,
und wie lange er dô was beliben,
daz er sich des keisers werte
und doch daz rîche herte,
und wie frumeclîche er dan schiet.
do gebôt er aller sîner diet
daz sie ir wol phlaegen
die wîle sie dâ laegen,
der herzoge mit sînen man.
daz wart mit flîze getân.
sie waeren arm od rîche,
man phlac ir hêrlîche
und baz dan sie solden.
man tet swaz sie wolden.
dâ was der herzoge hêre
drî wochen oder mêre,
ê der künic erwerben kunde
ein scheph oder funde
daz dem herren tohte
und daz getragen mohte
ir spîse, dar zuo ir gewant.
einen kiel er doch ze jungest vant
der in zer verte wol gezam.
der edel künic lobesam
hiez si in daz schef wîsen
und volleclîche spîsen
mit guoter frischer lîpnar
diu sie werte ein halbez jâr,
und gap in dar zuo sîn golt.
er was dem herzogen holt
durch sîn grôze frümekeit.
dô ez allez was bereit
und daz sie solden varn dan,
dô gienc der waetlîche man
vür den künic rîchen.
dô warp gezogenlîchen
urloup der degen maere,
sît er bereit waere
und volleclîche wol bewart
mit spîse ûf sîne hervart.
< daz ist von den genâden dîn:
darumb wir immer suln sîn
dir mit dienest undertân,
die wîle wir daz leben hân,
daz wir got biten um dîn leben.
du solt uns nu urloup geben,>
sprach der tiwerlîche degen.
dô hiez im der künic wegen
sînes goldes genuoc.
ze sînem schiffe man daz truoc.
dô sprach der künic rîche
< got lâze iuch suntlîche
in sînem dienste gevarn
und iuch alsô bewarn
daz ir im gedienet alsô
daz wir mit iu werden frô.
des wünsche ich iu und iuwer diet.>
der herzoge dô dannen schiet
von dem künic rîche.
mit den sînen frôlîche
trat der helt an sînen kiel.
den kriechen vil wol geviel
der herzoge und sîn her.
dô schifte mit im über mer
durch liebe und durch friuntschaft
der kriechen ein michel kraft
mit fünfzic schiffen unde mê,
die mit im fuoren über sê
und wâren im gehôrsam.
durch daz er sô wol dar kam
mit den sînen in daz lant,
des lobten sie den wîgant.
dô sie alle urloup genâmen
unde zuo den schiffen kâmen,
ir segel wurden gezogen hô.
dannen huoben sie sich dô,
die edelen wîgande,
gên sûrîe dem lande.
sie wâren guotes rîche
und fuoren frôlîche,
daz ir freude nie gelac.
do ez kam über den fünften tac
daz si wâren ûf dem hôhen sê,
dô huop sich jâmer unde wê
underm gotes gesinde.
ein sturm harte swinde
diu schef alle sô zetreip
daz einz bîm andern niht beleip.
zwelve zehant versunken,
die liute drinne ertrunken
unde kurn den grimmen tôt.
die andern liten grôze nôt
ûf dem vil freislîchen mer.
dâ wart des herzogen her
sô verre getriben ûf den sê
daz ir keiner nimmer mê
den andern lebendic sît gesach.
des leit er michel ungemach.
dem herzogen begunde leiden
daz er alsô solde scheiden
von den kriechischen mannen.
der wint treip sie dannen
verre ûf des meres fluot.
doch hâte der helt guot
dar an wîslîchen getân:
er hâte alle sîne man
und die küenen wîgande,
die im von tiutschen lande
und ûf der strâzen wâren komen,
die hâte er alle genomen
zuo im ûf sînen kiel:
daz im sider vil wol geviel
daz sie alsô wâren bliben.
dô sie wurden zetriben
sô verre ûf dem wilden sê
dâ weder sît noch ê
nie kein mensche hin kam,
dô leit der helt vil lobesam
mit sînen mannen grôze nôt,
dô sie den grimmigen tôt
mit ir ougen muosen sehen.
man mac mit wârheite jehen
daz im geschach vil dicke wê.
man gehôrte nie sagen mê
von alsô starker arbeit
sô der herzoge ernest leit.
do der herzoge mit sînem her
fuor alsô swebende ûf dem mer
drî mânet unde mêre,
daz die recken vil hêre
nie kâmen ze lande,
dô was dem wîgande
dâ von der muot harte swâr,
wan in was der lîpnar
nu vil gar zerrunnen,
und hâten sich verkunnen
daz si nimmer mohten genesen.
sus muosen die recken wesen
gevangen mit den sorgen.
fruo wider einen morgen,
dô der tac ûf gienc,
der luft lûtern gevienc.
dô wart gestillet diu nôt.
lieht wart der morgen rôt
und wart daz weter harte guot,
als ez nâch ungewitere tuot.
der himel wart vil wol gevar,
daz mer lûter unde clâr:
ouch gelâgen die winde
die sie dâ vor sô swinde
wurfen her unde dar.
die helde wurden gevar
daz in trôst wolde nâhen.
sie sâhn in allen gâhen
ein vil hêrlîchez lant:
daz was grippîâ genant.
des wurden sie dô vil frô.
des endes kêrten sie dô
unde sigelten in ein habe.
ir anker sie dô wurfen abe:
guoten grunt sie funden.
do gesâhen si an den stunden
ein hêrlîche burc stân,
diu was al umbevân
mit einer guoten miure.
di was harte tiure
von edelem marmelsteine.
die wâren algemeine
gel grüene und weitîn,
daz sie niht schoener mohte sîn,
swarz rôt und wîze:
dâ mite was sie ze flîze
geschâchzabelt und gefieret,
manigen ende gezieret
von maniger hande bilde,
beide zam und wilde,
die man kunde genennen
oder ieman mohte erkennen,
lûter lieht als ein glas.
ein grabe darumb geworfen was,
dâ durch ein wazzer flôz
daz die burc gar beslôz.
ouch wâren die zinnen
beide ûzen und innen
meisterlîch gezieret,
mit golde wol gevieret
und mit edelem gesteine,
beide grôz unde kleine,
allez meisterlîch geworht.
diu burc stuont gar unervorht:
sie vorhte niemannes her.
werchûs berfrît brustwer
gemâlt und meisterlîch ergraben,
als wirz von den buochen haben
dâ ez an geschriben stât.
wol im derz uns getihtet hât
sô rehte wol ze tiute.
wunderlîche liute
... die veste
der schîn vil verre gleste.
do die guoten wîgande
kâmen dar ze lande,
die sigel sie nider liezen.
ir barken sie ouch stiezen
unde ankerten zehant.
dô sprach ernst der wîgant
beidiu ze friunden und ze man
< mich dunket vil wol getân,
sît daz uns got hât gesant
her in ditze schoene lant,
ze dirre bürge wol getân,
sît wir sô lützel spîse hân,
daz wir hie umb spîse werben,
ê daz wir gar verderben.
wir hân mit kumber vil gelebt
und lange ûf dem mer geswebt,
daz wir niender zuo komen kunden.
nu wir dise burc hân vunden
sô wünneclîch erbûwen,
sô wil ich des wol getrûwen,
sie habe liute dies bewarn.
daz sulen wir hiute ervarn,
ob sie heiden sîn od cristen,
unde handeln daz mit listen,
daz sie uns spîse ze koufe geben.
habent sie niht cristen leben,
sô lâzent sie uns niht genesen.
sô lân wir uns als maere wesen,
ob uns der lîp hie wirt genomen.
sît wir durch got sîn ûz komen,
deste baz suln wirz verklagen,
ob wir hie werden erslagen,
danne wir durch hungers nôt
in disem schiffe laegen tôt.>
dô sie die rede heten vernomen,
sie sprâchen< wir sîn ûz komen
durch got und anders keine nôt:>
sie wolden gerne den tôt
in sîme dieneste holn
und immer gerne durch in doln
beide liep unde leit.
die helde küene und gemeit
garten sich mit flîze
in die halsberge wîze.
dô sie sich gewâfent hâten,
an die barken sie trâten.
dô sie kâmen ûz an daz lant,
der herzoge ernest an bant
einen vanen, der was rôt.
dem grâven wetzel er gebôt
daz er in naeme in die hant.
dô leite sie der wîgant
vil manlîche von dan.
sie hâten ir wâfen an,
dar zuo helme und schilde.
über daz gevilde
wîste sie der küene man.
dô truoc er manlîche dan
den vanen unz an daz burctor.
dâ gestuonden sie dô vor.
diu burctor wâren ûf getân.
dô sâhen die küenen man
nieman an den zinnen,
weder ûze noch innen.
des nam sie michel wunder.
sie sprâchen alle besunder
< ich enweiz waz diz diute.
diz sint seltsaene liute,
daz sie sich niht sehen lânt.
ich waen sie sich verborgen hânt,
daz sie sich vor uns fristen.
sie wellent uns mit listen
in die burc bringen,
daz si deste baz geringen
mit uns, sô wir dar în gân.
ez ist durch anders niht getân,
daz si sich niht wellent erbarn.
sie suln sich vil wol bewarn,
sie mugen komen von uns in nôt.
ê daz wir von in ligen tôt,
wir frumen etlîchen tôten
ze verhe verschrôten.>
dô sprach ernst der küene man
< wir suln ez alsô ane vân,
ê wir hie kiesen den tôt,
und erwerben wîn und brôt
und ander unser lîpnar.
wir sîn ze strîte wol gar
in veste liehte ringe.
nu sult ir jungelinge
iuch zesamene drucken
und über die brücke rucken
mit dem vanen in daz burctor.
ê sie uns immer dâ vor
verdringen mit ir sinnen,
wir sîn mit in dar innen,
daz wizzet, recken, mit gewalt.
dâ verkouft iuch, helde balt,
noch hiute in dirre veste,
daz man sulher geste
gedenke immer mêre
mit leide und mit sêre.>
dô giengen die helde guote
mit ellenthaftem muote
vaste zuo dem vanen stân.
den truoc der vil küene man
manlîch in sînen henden
und brâhte die ellenden
vür die burc in daz burctor.
dâ enwar in nieman vor.
sie liefen unde sprungen.
dô si in die burc drungen,
dô was dâ nieman innen,
der in keiner unminnen
büte zuo der selben zît.
dô giengen die helde âne strît
mitten in die burc stân.
ob ieman wolde zuo in gân,
des warten noch die küenen.
einen hof grüenen,
ze allen zîten küele,
sie funden manic gestüele
in einer würmelâge hêrlîch,
daz nie keiser wart sô rîch,
er möhte ze tische dar în gân.
dô sâhen si innerthalben stân,
die edelen jungelinge,
al umbe ze ringe
manigen tisch vil wünneclîch,
dar ûf phelle und golt rîch,
vil spaehe dâ zen orten
genât mit edelen borten.
daz gesidele daz was reine
die tische al gemeine
wârn gerihtet vil wol,
als ich iu sagen sol.
sie sâhen ûf ieclîchem tische
fleisch brôt unde vische,
môraz met clârêt und wîn,
daz beste daz iender kunde sîn,
dar zuo wilt unde zam.
wâ manz in dem lande nam,
des ist ze frâgen lützel nôt.
köphe näphe goltrôt,
die schüzzel von silber wol getân.
swaz sie dem lîbe wolden hân,
des fundens dâ die wirtschaft.
dô sprach ze sîner ritterschaft
ernest der vil küene degen
< nu sult ir iuwer zühte phlegen,
sô tuot ir wîslîchen:
und sult vil flîzeclîchen
gedanken unserm trähtin
der vil rîchen gâbe sîn
die er uns hiute hât gesant,>
sprach der küene wîgant,
< da wir vinden unde mugen nemen.
swaz uns spîse mac gezemen,
die mugen wir âne sünde hân.
daz ander sult ir ligen lân.
got wil uns lîhte versuochen.
nu sult ir niht enruochen
ir goldes noch ir zierheit.
dise pheller alsô breit
lât iu gar unmaere sîn.
danket unserm trähtîn
der uns vil dicke hât ernert
und dise spîse hât beschert.
der wart uns noch nie sô nôt.
wir waern des übelen hungers tôt
lasterlîch und âne wer
gelegen ûf dem wilden mer.
des lobt in alle besunder.
ez ist ein michel wunder
daz got mit uns hât getân.
nu sult ir zuo den tischen gân
beide arme und rîche
und ezzet frôlîche,
daz ir den lîp wol gelabet.
swanne ir daz getân habet,
sô volget mînem râte,
und ladet vil wunderndrâte
iwer schif mit der spîse,
unze uns got gewîse
ze jêrusalêm in daz lant.
wirn mugen hie,> sprach der wîgant,
< niht langer sîn unze fruo:
( dâ warnt iuch allesamt zuo)
sô müezen wir varn hinnen.
ich bin des worden innen:
disiu burc ist nie sô frî,
ir liute sint etwâ hie bî
vil nâhen,> sprach der jungelinc.
< dar nâch schaffen unser dinc.
sie koment uns vil schiere.>
dô giengen die helde ziere
und twuogen ir hande.
die küenen wîgande
über die tische sâzen.
sie trunken und âzen,
unz si sich des hungers erwerten.
swie vil sie der spîse verzerten,
man mohte ir lützel mangel hân.
sie stuonden von den tischen sân,
die helde vermezzen.
dô sie hâten gezzen,
der wîse und ouch der tumbe
in der bürge giengen umbe
und sâhen alle besunder
diu manicvalden wunder
von golde und von gesteine,
von grôzer zierde reine.
dô sie des war nâmen,
in ein hûs sie kâmen:
dâ fundens, als in got gebôt,
fleisch wîn unde brôt.
des war dar în sô vil getragen
daz iu daz nieman kan gesagen.
ein künic und allez sîn her
haete dâ von rîche zer
daz sie dar inne funden.
zuo den selben stunden
wurdens alle vil frô.
ir schif daz spîsten sie dô.
vil balde daz geschach.
sie fuoren wider an ir gemach
und liezen die burc wol getân
offen und alsô wüeste stân.
ze schiffe kâmen die recken gemeit
und ruoten nâch ir arbeit.
dô sie ein wîle also gelâgen
und ir gemaches phlâgen,
dô sprach der herzoge ernest sân
zem grâven wetzel sînem man
< mich lustet vil sêre
daz ich hin wider kêre
und die burc baz besehe,
swaz halt mir dar inne geschehe:
sie ist sô rehte wol getân.
welt ir mit mir dar gân,
daz lât mich wizzen hie zehant.>
< jâ ich,> sprach der wîgant,
< ich wil benamen mit iu gân.
ob ich den lîp dâ solde lân,
des sult ir gar ân angest sîn.
nu sult ir, lieber herre mîn,
unser geverten alle biten
daz sie mit bruoderlîchen siten
uns ze helfe sîn bereit
durch ir selber wirdekeit
und benamen durch den rîchen got
und durch ir zühte gebot
uns schiere mit dem vanen komen,
swanne sie daz haben vernomen
daz wir dort sîn bestanden,
mit ellenthaften handen
uns ze helfe komen über al,
sô sie vernemen den schal,
daz sie uns loesen enzît.
diu burc ist kreftic unde wît:
wir sulns noch baz beschouwen.
ich mac des niht getrouwen,
dâ sîn noch inne liute.
swaz man dâ mit bediute
daz si sich niht wellent enbarn,
ich waen sie wellen uns ervarn
waz wir wellen an gân.
nu sie uns niht wellent bestân,
sô suln wir mit sinnen
an in werden innen
wes in gên uns ze muote sî.
der rîche got stê uns bî!
swes sie dâ mit gedâht hân,
wir suln benamen dar gân,
ez gê ze schaden oder ze fromen.
ob wir hiute nimmer dâ von komen,
wir sulnz noch versuochen baz.>
do gelobten in die helde daz,
sie hulfen in von der nôt
oder sie gelaegen bî in tôt.
dô sie wider kâmen gegân,
dô fundens in der bürge stân
manic werc hêrlîch,
von golde harte zierlîch.
vil maniger hande wunder
sâhen sie besunder
von golde und von gesteine.
manigen palas reine
sâhen sie dar inne stân
schoene unde wol getân,
vil gar wunderlîch geworht.
ouch sâhn die helde unervorht
manic gewelbe und hôhe tür,
die lûhten sam die sternen vür,
die niender ûf der erden
baz gezieret mohten werden.
beide ûzen und innen
von meisterlîchen sinnen
was sie gebûwen über al.
vil manigen hêrlîchen sal
sâhen sie dar inne stân.
disiu burc vil wol getân
stuont sô nâhe bî dem mer,
ein rîcher künic mit sînem her
wolde ir der geschadet hân,
er müeses mit gemache lân.
dô sie daz wunder dô gesâhen,
dô begundens dannen gâhen.
wider zer würmelâge se kâmen
dâ sie die spîse ê dâ nâmen.
dâ vür begunden sie dô gân.
dô sâhens dâ bî nâhe stân
ein vil rîchez palas
daz mit golde wol bedecket was,
von smâragde sîne wende,
wol gemacht in allem ende,
durchliuhtic grüene.
do gesach der vil küene
ernest der vil werde man
ein kemenâten wol getân:
diu was gezieret innen
von meisterlîchen sinnen
von edelem gesteine.
die wâren algemeine
in liehtem golde schône erhaben
und meisterlîche wol ergraben.
dô sie dar în begunden gân,
ein spanbette sie sâhen stân,
als wir daz maere hoeren sagen,
daz was mit golde wol durchslagen
beide schône und rîche,
und was vil meisterlîche
mit berlîn gefieret
und mit steinen wol gezieret
von vil fremden sachen.
lewen unde trachen,
nâtern unde slangen,
die lâgen an den spangen
geworht von golde, daz was lieht.
sie wâren des versûmet nieht.
sin waern geworht mit vollen.
oben ûf den vier stollen
lâgen vier edele steine.
die wâren nicht ze kleine.
die gelîchten wol der sunnen
und lûhten sam sie brunnen.
sie glasten als ein glüendiu gluot.
des fröwete sich der helt guot,
ernst der recke vil gemeit.
zwei bette wâren drûf geleit,
mit rîchem pheller wol bezogen,
an hôher kost vil unbetrogen.
diu lîn lachen wâren sîdîn,
ein deckelachen hermîn,
darumbe ein lîste wol genât,
die man in hôher koste hât,
von edeln gesteine manicvalt.
dar obe ein sîdîn blîalt,
mit guotem golde wol durchslagen,
liehte sîden drîn getragen,
ein lîste wît unde rîch.
daz dûhte michel wunderlîch
die zwêne jungelinge.
swaere und niht ze ringe
eine sidel wol getân
die sâhens vor dem bette stân:
diu was algemeine
von wîzem helfenbeine
vil spaehelîchen ergraben
und mit golde wol erhaben
mit meisterlîchen listen.
vier grôze âmetisten
ûf den knöphen obene
stuonden wol ze lobene
wît und rôt als ein bluot.
ein pheller tiure unde guot
was dar über gespreitet.
sus was diu sidel bereitet
vor dem rîchen bette dâ.
ein samît vierecke und blâ
was geleit an den esterîch,
geziert mit einem borten rîch
und an koste stiure.
zwên guldîn köphe tiure
bî dem bette nâhen
sie dô stên sâhen,
dar inne was der beste wîn
der in dem lande mohte sîn
oder immer man enbîze.
sus schône was mit flîze
der grôze dienest bereit.
dâ was diu groestiu rîcheit
diu in der werlde mohte sîn:
daz was an manigen dingen schîn.
dô die ritter vil gemeit
besâhn die grôzen rîcheit
in der kemenâten
und wider ûz getrâten,
dâ neben sâhen sie dô stân
einen grôzen hof wol getân,
wît und vil schône.
manigen zêder grône
funden sie dar inne stân.
si begunden dar nâher gân.
sie sâhen zwêne brunnen
die ûz dem hove runnen,
der ein was warm, der ander kalt.
mit listen sô was daz gestalt
daz sie vil schône schuzzen
und reineclîche duzzen
mit ein ander an ein stat.
dâ bî stuont ein schoene bat:
daz was algemeine
von grüenem marmelsteine
wol gewelbet und überzogen,
gevest mit starken swibogen.
wie möhte daz zierlîcher sîn?
zwô bütten rôt guldîn
die stuonden in liehtem schîne.
zwô rôre silberîne,
geworht mit grôzen fuogen,
die daz wazzer dar în truogen.
mit listen sô was daz getân.
swederez man wolde hân,
warm wazzer oder kalt,
des truogen die rôre mit gewalt
den beiden bütten genuoc.
ein êrîn antwerc ez truoc
anderthalp ûz dem bade dan,
als wir daz vernomen hân.
ez was ouch geleitet,
über al die burc gebreitet:
daz geschach mit sinne.
die strâzen dar inne
beide grôz und kleine
wârn von marmelsteine,
sumlîche grüene als ein gras.
so in der burc erhaben was
und man dâ schône wolde hân,
sô liez man daz wazzer sân
über al die burc gên.
sô mohte dâ niht bestên
weder daz hor noch der mist.
in einer vil kurzen frist
sô wart diu burc vil reine.
ich waene burc deheine
ûf erden ie sô rîch gestê:
ir strâzen glizzen sô der snê.
als ernst der edel recke balt
disiu wunder manicvalt
in der bürge gesach,
ze dem grâven wetzel er dô sprach
< vil sneller degen hêre,
mich lustet vil sêre
daz wir in daz bat gân.
wir durfen kein angest hân.
als ich mich versinne,
hie ist niht lebendes inne
daz uns künne geschaden
unze daz wir gebaden.
wil ieman zuo der bürge komen,
daz haben wir schiere vernomen
und bereiten uns ze wer.
wir haben ûf dem wilden mer
erliten sô grôz ungemach,
daz uns lützel gnâde geschach.
nu loben wir unsern trähtîn
daz wir her komen sîn,
dâ wir gemach mugen hân.>
dô sprach der grâve sîn man
< sit ir des niht welt enbern,
sô muoz ich iuch sîn gewern.
ir sult aber gewis sîn,
und stüende ez an dem willen mîn,
sô müest irz underwegen lân.
nu irs niht,> sprach der küene man,
< wellet sîn ze râte,
sô gên ouch vil drâte
und baden kurzlîche,
und wizzet sicherlîche,
es ist uns wunderlîche nôt,
wan daz ich vürhte den tôt
hie âne wer enphâhen.>
dô begundens balde gâhen
sliefen ûzme gewande.
die edeln wîgande
in die bütten sâzen.
sie muosen selbe lâzen
daz bat dar în fliezen.
die rôre sie ûf stiezen.
lûter wazzer dar ûz flôz
daz in die bütten zuo in gôz
beide warm unde kalt.
des wâren die helde balt
in ir muote vil frô.
alsô badeten sie sich dô.
do si wol gebadet hâten,
ûz dem bade sie trâten,
und daz in nieman schade was.
durch den vil liehten palas
sie begunden gâhen,
dâ sie nieman sâhen,
in die kemenâte.
dô leiten sie sich drâte
an daz spanbette wol getân
daz si dâ gezieret sâhen stân,
und ruoten nâch ir bade dô.
des wart vil maniger sît unfrô.
dô der herre und sîn degen
ein wîle wâren gelegen,
der grâve wetzel sprach duo
deme edelen herren zuo
< ez ist zît daz wir ûf stân
und wider ze unserm schiffe gân
da wir unser geverten liezen.
sie mac des wol verdriezen
und von schulden erlangen,
wie ez uns sî ergangen
hie in dirre burge.
ich hân des grôze sorge,
sie zurnen uns sêre.
nu sult ir, fürste hêre,
sliefen balde in iuwer wât,
swie ez uns dar nâch ergât,
daz wir ze wer doch sîn bereit.
wir hân die grôze rîcheit
in dirre bürge wol gesehen.
wir mugen des mit wârheit jehen,
daz wir noch nie gesâhen
weder verre noch nâhen
niht glîches dirre rîcheit.
sie ist lanc unde breit,
wît unde kreftic,
schoene unde mehtic,
wert und êrbaere.
ez wart nie burc sô maere
geworht ûf dirre erden
noch nimmer kunde werden
erbûwen alsô schône.
sist aller bürge ein krône,
die man in der werlde hât gesehen:
des muoz ich ir immer jehen.>
die zwêne degen hêre
enbeiten dô niht mêre,
sie garten sich vil schiere.
sie wâren helde ziere:
dem tâten sie dicke gelîch.
ir wâfen daz was hêrlîch
unde lobelîch genuoc.
nie keiser sô rîche krône truoc,
sie zaemen wol an sîner schar.
sie wârn sô ritterlîch gevar.
ir schilde sie geviengen:
zehant sie dannen giengen
ûz der kemenâte
durch den palas drâte:
der lûhte algemeine.
von edelem gesteine
manic gewelbe drinne was.
gezieret was der palas
schône unde wünneclîch.
daz wunder was unmaezlîch
daz dar ane ergraben lac.
jâ belûhte der tac
keinen alsô rîchen sal
in der werlt über al.
dô sie daz wunder gar gesâhen,
dô hôrten sie in allen gâhen
ein wunderlîche stimme,
starc unde grimme,
vor der bürge an dem gevilde,
ob ez kraniche wilde
bevangen haeten über al,
alsô ungefüegen schal
alse ie man vernam.
vil lût unde freissam
was dâ ir gebrehte.
des nam die guoten knehte
beide vil michel wunder.
dô giengen dan besunder
die zwêne ritter gemeit
stên an ein gewarheit
undr ein gewelbe vinster.
dar ûz gienc ein venster
ob der würmelâge hô.
dar în leneten sie dô.
übr al die burc sie wol sâhen,
beide verre unde nâhen,
swaz dar inne und vor geschach,
und daz sie doch nieman sach.
dar inne muosen sie dô stên:
nieman kunde zuo in gên.
sie wurden sîn wol innen:
si bewarten sich mit sinnen.
dô sie ein wîle heten gestân,
die vil ellenthaften man,
und allenthalben sâhen,
dô wurdens in allen gâhen
vor dem burctor gewar
einer seltsaenen schar
von mannen und von wîben.
die wâren an ir lîben,
sie waeren junc oder alt,
schoene unde wol gestalt
an füezen und an henden
und in allen enden
schoene liute und hêrlîch,
wan hals und houbet was gelîch
als den kranichen getân.
der sâhens rîten unde gân
gein der bürge ein michel her.
die fuorten kein ander wer
wan ir schilt unde bogen
unde kocher wol gezogen,
dar inne strâle freislîch.
daz truoc umbe ir ieclîch.
rîche phelle und samît,
sumlîche von timît,
dar nâch als ieclîch wolde,
von sîden und von golde
was gezieret ir gewant.
an ir lîbe nieman vant
zer werlt deheiner slahte kranc,
wan daz in die helse wâren lanc,
ritterlîch übr al den lîp.
beide man unde wîp
wâren alle alsô gestalt.
sie fuorten kraft und gewalt.
noch wil ich iu baz betiuten
von den seltsaenen liuten,
als ich von in vernomen hân.
in was diu burc undertân:
dâ wârn si ûf gesezzen,
ir lîbes vil vermezzen,
und wâren stolz und gemeit,
und hâten grôze rîcheit
an silber unde an golde,
als vil und ieman wolde.
sie hâten micheln gewin.
einen künic hâtens under in,
dem beide wîp unde man
mit dienste wâren undertân.
der was gevarn mit sîme her
mit vil galîen ûf daz mer
in daz lant ze indîâ.
den künic selben hâte er dâ
brâht von dem lîbe,
do er mit sîme wîbe
zeiner sîner bürge wolde varn.
dô kunde er sich des niht bewarn
ern müese lîden herzen sêr.
von grippîâ der künic hêr
sluoc in ze tôde an der stunt.
den kiel sancte er an den grunt
mit der küniginne.
da genas dô nieman inne
wan des küniges tohter von indîâ.
diu behielt daz leben alleine dâ
( der andern einez niht genas,
swaz ir in dem schiffe was)
durch die schoene an ir lîbe.
dâ wold er sie hân ze wîbe
der rîche künec von grippîâ.
heim fuorte er sie dâ
mit fröiden lobelîche.
gên der was sô grôzlîche
solh wirtschaft bereit dar,
und wâren gegen ir ûz gar
gevarn wîp kint und man,
und wolden sie mit freude enphân,
dô sie zuo dem stade kâmen
und die burger daz vernâmen.
dise wunderlîche liute
kâmen mit der briute
mit schalle vür daz burctor.
dâ wâren sie erbeizet vor
beide wîp unde man.
ir wât diu was wol getân
von gezierde manicvalt.
dô dise recken vil balt
disiu wunder vernâmen
und rehte war genâmen
diser seltsaenen diet,
dô envorhten sie in niet.
sie huoben sie vil unhô.
der herzoge sprach dô
zuo dem grâven sînem man
< ich wil daz wir hie stân.
uns kan doch von in niht geschehen.
hie mugen wir allez daz sehen
swes sie beginnen.
wir komen doch wol von hinnen
ze dem schiffe ân ir aller danc.
ez ist zem âbent noch lanc:
wir mugen wol langer hie stân
unz wir allez daz gesehen hân
swaz sie nu wellen machen.
ich mac des wol gelachen
daz in die helse sint sô kleine.
ich weiz wol daz sie algemeine
in dise würmelâge gênt
zuo den tischen die dâ stênt,
dâ solh wirtschaft ist ûf geleit.
disiu spîse was bereit
gein in hiute morgen.
sie wârn des âne sorgen,
dô sie sie sus liezen eine,
daz in grôz oder cleine
schade dâ von solde ergên:
des mahtu selbe dich verstên.>
des antwurte der grâve sân
< herre, ich bin dîn man:
du versihst dich triuwen her ze mir.
die wil ich gerne leisten dir
mit lîbe und mit guote.
des ist mir wol ze muote.
diz volc hât gein uns kleine wer.
ob noch groezer waere ir her,
sô vorhte ich sie vil kleine.
ich wil alters eine
tûsent bestân und mê.
den geschiht allen von mir wê,
koment sie mir ze mâze.
ich houwe eine strâze
durch sie mit dem swerte mîn.
des solt du wol gewis sîn,
daz ich sie vil wênic spar.
wir sîn ze strîte wol gar.
underloufen wir in die phîle,
wir machen in einer wîle
solhen mort under in,
mich betriege dan mîn sin,
daz wir sie der bogen ergetzen
und des houptes geletzen
noch hiute vil manigen man.
ez sol in schedelîch ergân.
in sint die helse alsô smal,
hie wirt ein vil michel val,
ob sie uns an springen.
wir suln sie innen bringen
hie in ir eigen veste,
daz sie sô leider geste
in ir lant nie mê gewunnen
noch niemer gewinnen kunnen.>
alsô begunden sie dô stên.
dô sâhens zuo dem tor în gên
neben ein ander zwêne man.
die sâhen sie tragen an
zwei vil rîcher hemde
von sîden vil fremde
wol durchleit und genât.
zwêne rocke tribelât
die herren truogen dar obe.
die kleider stuonden wol ze lobe.
ir beider hosen ûz gesniten,
zerhouwen wol nâch hübeschen siten.
dar über manic goltdrât.
dâ durch schein diu lînwât
wîzer danne kein snê.
in wârn dar über gespannen ê
zwêne guldîne sporn.
die zwêne wâren erkorn
ze den besten nâch dem künige hie.
darumbe man sie vor im gên lie.
schoene und hêrlîch was ir ganc,
ir helse smal unde lanc,
gelîch den kranichen gevar
von dem houpte unz ûf den lîp gar.
dar zuo truoc ir ieclîch
einen kocher hêrlîch
von wîzem helfenbeine,
mit edelem gesteine,
al umbe an den orten
gevazt mit guoten borten,
mit pheller wol underzogen.
ieclîcher truoc einen bogen
wol geworht hürnîn.
diu senewe was sîdîn,
ir schilt von golde wol getân.
dâ diu buckel solde stân,
dâ stuont ein grôzer almâtîn,
der niht liehter mohte sîn:
des die recken beide jâhen.
nâch den zwein sie komen sâhen
zwên ander in der selben zît.
die truogen den besten samît
der in der werlt mohte sîn.
ir kleider wâren sîdîn
diu si an ir lîbe hâten.
mit liehten goltdrâten
was er genât vil spaehe,
mit berlîn vil waehe
geworht hin nider an diu bein.
dâ von vil hêrlîchen schein
manic edel stein vür unbetrogen.
ir beider kocher und ir bogen
die wâren tiure genuoc.
ietweder einen schilt truoc,
der was mit golde alsô beslagen
daz iu daz nieman kan gesagen
ze gelouben mit fuogen
daz si an und umbe truogen,
wie wol daz gezieret waere.
ir zuht und ir gebaere
die herren dûht vil lobelîch.
sie wâren kranichen ouch gelîch.
dise helde ziere
wâren alle viere
nu in die burc gegangen.
mit freuden bevangen
gienc nâch in ein schoene man.
den selben sach man tragen an
wât diu vil verre schein.
der truoc umbe sîniu bein
zwô hosen die wârn vil tiure
und kosten rîche stiure,
dar ane vil edeler steine,
berlîn grôz und kleine,
mit golde verwieret.
sus wârn die hosen gezieret
nider ûf die spitze vorn.
dar ûf truoc er zwêne sporn,
die wâren rôt guldîn,
sîn hemde wîz sîdîn,
und einen roc blîât
mit einer lîsten wol genât
von dem halse unz ûf die hende.
von der ahsel nider unz an daz ende
wâren borten rîch und breit.
einen gurtel hâte er umbe geleit,
der was mit golde wol durchslagen.
einen zirkel sâhens in ûf tragen,
der was vil wol gesteinet.
hie mite was daz gemeinet
daz er des landes hete gewalt.
als ein swan was im gestalt
der hals und ouch daz houbet.
daz wizzet und geloubet,
ez was der künic von grippîâ.
zwêne giengen nâch im sâ,
die truogen alsô guot gewant
daz man niender bezzers vant.
die wâren vil hôchgeborn.
die hete der künic dar zuo erkorn,
daz sie fuorten zwischen in
daz aller schoenste megetîn
daz ie wart geborn mê.
ir hût was wîzer dan der snê.
nie schoener kint dorfte werden.
ir hâr unz ûf die erden
mohte wol gelangen.
mit golde bevangen
was der juncfrouwen lîp.
ez wart nie dehein wîp
ze dirre werlt baz getân.
die sâhen sie trûric gân:
ir weinen was unmaezlîch.
rehten liuten gelîch
was ir antlütze gar.
ein pheller ir den schate bar,
der die hitze undervienc,
dâ diu frouwe under gienc.
den truogen ob ir vier man
an vier ruoten wol getân,
die wâren rôt guldîn.
daz vil edel megetîn
was geborn von indîâ.
der künic het sie geroubet dâ,
als ich iu dâ sagete ê.
ir was von jâmer starke wê.
des twanc sie êhaftiu nôt
von kumber und ir vater tôt
und daz ir muoter bî im starp:
dâ von sie selbe ouch sint verdarp.
dô sie sie alsô brâhten dan,
dô dranc wîp unde man
nâch in zuo der bürge tor.
dâ beleip dô nieman vor,
weder die alden noch die jungen.
in ir wîse sie dô sungen
einen wunderlîchen lût.
hin fuorten sie die brût
in ein vil wünneclîchez gadem.
vil michel was der kradem,
dô sich huop diu hôchgezît.
daz gesidel was harte wît,
schoene unde wol getân.
dar în gienc der künic sân
mit der schoenen juncvrouwen.
dâ mohte man jâmer schouwen,
dô sie alles um sich sach
und ir nieman zuo sprach
den sie vernemen kunde.
des vielen ir alle stunde
die trähene von den ougen
offenlîch und tougen
nider ûf die bruste,
wan sie niht freuden luste.
ir wât was sal die sie truoc.
sie hâte jâmers genuoc.
swie sie liuten glîch wâren,
ir sprechen und ir gebâren
kunde disiu niht verstân.
sie hôrte wîp unde man
schrîen nâch der kraniche site.
waz sie bediuten dâ mite,
daz ist mir vil unbekant.
man sach sie zeigen mit der hant,
als noch liute undr ein ander tuont.
der truhsaeze vor dem tische stuont
der dem herren die sedele gap.
in sîner hende was ein stap
der die liute sitzen hiez,
nieman er belîben liez,
ern schüefe in truhsaezen dar
die ir mit dienste naemen war
und die in solden schenken.
swaz ieman mohte erdenken,
des vant man den vollen dâ.
dô gienc der künic von grippîâ
hêrlîch zuo sînem tische gân.
die juncvrouwen wol getân
sazt man an sîne sîten dar.
diu was alsô jâmervar
daz sie freuden niht gezam.
der künic mit ir wazzer nam
ûz guldîn becken swaere.
vil hôhe kameraere,
die hôchsten von dem lande,
in rîchem gewande,
die knieten unde buten dar
die twehelen vil wîz gevar:
si gebârten zühteclîche,
dâ der künic rîche
ze tische mit der briute saz.
in vil manic goltvaz
gôz man met unde wîn.
dâ stuonden schüzzel silberîn
mit maniger hande lîpnar.
dô nam der truhsaeze war,
der was hübesch unde wîse,
daz verzert was diu spîse.
des nam sie besunder
alle michel wunder,
wer sie haete vertân.
dô hiez der truhsaeze dan
ze kuchen balde springen
und ander spîse bringen:
der wart getragen dar genuoc,
unde nieman gewuoc
wâ diu hin waere komen.
sie wânden sie haete genomen
ir selber eigen diet.
si versâhen sich der geste niet
die bî in wâren in der stat.
swie sie nieman dar bat
zuo der wirtschefte komen,
iedoch hâtens dâ genomen
ir spîse von in ungeladet
und hâten schône und wol gebadet
als ez got von himel gap.
daz frumte manigen sît inz grap.
die liute tâten dâ wol schîn
daz sie met unde wîn
heten ze gebenne genuoc.
balde man dô vür truoc
fleisch kaese und fische.
dô rihte man die tische
den gesten in dem wîten sal.
man gap wazzer über al
und hiez sie an die sedele gân.
dar inne was dô nieman
weder sô traege noch sô laz,
ern twüege über ein guldîn vaz.
dô sich der kreftige magen
aller hâte getwagen,
dô giengen sie mit êren
vür den künic hêren:
beide arme und rîche
nigen gezogenlîche
dem künige ê sie saezen.
dô kâmen truhsaezen
und teilten vür die tische sich.
nie wirtschaft wart sô lobelich.
von der ie man noch vernam.
man gap dâ wilt unde zam.
alle die dâ sâzen
trunken und âzen
alles des ir lîp gezam,
ân diu frouwe minnesam:
diu wolde niht enbîzen.
daz dorfte ir nieman verwîzen,
ob sie es übele luste.
als dicke er sie kuste,
den snabel stiez er ir in den munt.
solh minne was ir ê unkunt
die wîl sie was in indîâ.
dô muoses sich in grippîâ
sô getâner minne nieten
under unkunden dieten.
man muost der edelen frouwen
ir liehten ougen schouwen
von weinen trüebe unde rôt.
diu enmohte ir starken nôt
leider nieman dâ gesagen.
do vernam ir weinen und ir klagen
ernst der fürste hêre.
ez erbarmte in vil sêre
und den grâven sînen man,
daz diu frouwe wol getân
undr in allen nieman sach
dem sie klagete ir ungemach
von ir starkem leide.
daz erbarmte sie dô beide.
dô der herzoge ir jâmer sach,
wider den grâven er dô sprach
< möht wir mit keinen sinnen
gehelfen von hinnen
disem minneclîchem wîbe,
sô möhte mînem lîbe
nimmer lieber geschehen.
ich hân ir jâmer wol gesehen.
sie muoz mich riuwen immer mê.
ez tuot mir ame herzen wê
daz sie sich alsô sêre quelt.
nu gedenke, tiwerlîcher helt,
wie wir ir ze staten stân.
sol disiu frouwe wol getân
in disem ellende
belîben an ir ende,
daz waere ein wunderlîch geschiht.
sie vernimt ir sprâche niht:
sie kan ir sprâche niht verstân.
diuhte ez iuch nu wol getân,
sô waere ez wol der wille mîn,
und liezenz an unsern trehtîn,
daz wir slîchen hin ze tal
und zuo in springen in den sal
mit den swerten under sie.
ê sie sich dort oder hie
immer ze wer gerihtet hân,
wir haben under in getân
den mort und ouch den schaden
des sie sich nimmer mugen entladen.
wir slahens als daz vihe nider.
dâ sint sie ungewarnet wider.
wir trenkens mit ir bluotes flôz.
sie habent niht wan ir geschôz:
waz schadet daz unsern ringen?
dâ mit suln wir dringen
dâ sie dem künige sitzet bî
und machen sie der angest frî.
wir slahen den künic tôt
und loesen sie von dirre nôt,
dise frouwen wol getân:
die bringen wir vil wol dan,
ê daz sie komen ze wer.
ob sie noch haeten groezer her,
wir sîn vür daz burctor.
dâ komen wir ân ir danc vor.
der swert wel wir gewalden
und unsern lîp behalden
unz ze unsern helfaere.
nu solt du, degen maere,
volgen mînem râte,
daz wir hin în drâte
springen, als ich geredet hân:
mich riwet diu frouwe wol getân.>
der grâve sprach< fürste hêre,
nu volge mîner lêre
und lâ dir niht sô gâch sîn.
ich tuon doch den willen dîn,
swaz mir dâ von mac geschehen.
du hâst ez selbe wol gesehen,
hie ist michel volc inne.
wir bedürfen guoter sinne
daz wir behalden hie daz leben.
ist daz wir den strît heben,
die wîl sie alsô umbe gân,
sie slahent die frouwen wol getân
under unsern handen.
ê sies uns nâch ir schanden
liezen hinnen bringen,
sien ruochent mit welhen dingen
sies scheiden von dem lîbe.
wir mugen dem schoenen wîbe
verre baz ze staten komen.
alse wir daz haben vernomen,
sô sie von den tischen stên,
so beginnet der künic gên
zuo den gesten in den sal,
und rûment die würmelâge über al
die helde gemeinlîche.
sô mugen wir gemellîche
in die kemenâten gân
unde slahen den künic sân:
des kan er sich niht ernern.
weln sie sich unser danne wern,
ir wirt manic von uns erhouwen,
unde nemen dann die frouwen:
die bringen wir von hinnen.
ê sie des werden innen,
sô sîn wir vor der bürge tor.
dâ koment uns ze helfe vor
die unsern vartgesellen
mit manlîchen ellen.
wir gên über daz gevilde
und nemen sie under die schilde:
sô bringe wirs in daz schef hin,
mich entriege mîn sîn.>
des râtes wart der fürste frô.
vil kume erbeiten sie dô
daz der künic hâte gezzen.
die vor im wâren gesezzen,
die stuonden ûf über al.
der künic gienc in den sal.
vil manic wol geslahter man
giengen vür den künic stân.
sie tanzten unde sungen,
sie spilten unde sprungen.
dâ was ruofen unde schrîen
alse kraniche unde wîen.
dâ mite êrten sie die brût.
alsô michel was der lût
in der bürge über al,
sie gehôrten nie sô grôzen schal.
do die grippîânischen liute
getâten vor der briute
alsô maniger hande spil,
beide wunderlîch unt vil,
swie nâhe sie dem künige saz,
si gehabte sich doch lützel baz,
wan ir jâmer was sô grôz
daz es den rîchen künic verdrôz.
daz volc hiez er rûmen sân:
er wolt ze kemenâten gân.
die dâ geschaffet wâren zuo,
die brâhten die frouwen duo
nâch im in daz schoene gadem.
im volgte nâch grôzer kradem
von gesange al vür daz palas.
al daz in der bürge was
daz zefuor after stete hie.
ieclîch ze herberge gie,
als noch dicke ze hove geschiht.
si versâhen sich des schaden niht
der in doch sider dâ geschach.
sie schuofen alle ir gemach
und giengen an ir gwarheit:
des kâmens sît in arbeit.
daz volc was allez dan gegân,
beide wîp unde man,
dô man sie von hove treip,
daz dâ nieman beleip
wan zwelf sîner hoechsten man
die der künic muose bî îm hân
durch wîsen und durch râten.
die wârn in der kemnâten,
dô man die brût enkleiden solde.
einer des küniges holde
kam in den winkel hin gegân
und sach dise zwêne stân
in ir halsbergen gar.
als er ir dâ wart gewar,
er kêrte wider drâte
in die kemenâte.
er begunde offenlîche jehen,
er haete zwêne man gesehen.
dô wânden die von grippîâ,
sie haeten in von indîâ
vîentlîch gevolget dar.
des enkâmen sie gar.
ane liefen sie dô sân
dise frouwen wol getân:
an ir sie sich râchen.
mit den snebelen sie sie stâchen
allenthalben durch den lîp.
dô schrei daz vil edele wîp
in einer vil lûten stimme.
des erschrâken vil grimme
dise herren beide.
dô wart in harte leide,
dem herzogen und sînem man.
er sprach< wir hân ze lange gestân:
sie schrîet von grôzer nôt.
sie habent der frouwen den tôt
in dem gademe getân.
nu sol diu râche über sie gân
vil wunderlîche schiere.>
dô sprungen die helde ziere
gên der kemenâte.
dâ liezen sie vil drâte
die liehten ekkel schînen.
den künic mit den sînen
valten sie mit swerten.
des tôdes sie dô werten
swaz in der kemenâten was,
daz ir keiner genas
ern müese vor in ligen tôt.
wan einer gnas mit grôzer nôt,
der sie gemeldet hâte.
der entran niht ze spâte,
do er erhôrt der swerte klanc.
hinder in er ûz der tür spranc
daz er niht urloubes von in nam.
mit dem lîbe er kûme entran.
disiu maere brâhte dan
der ûz der kemenâte entran
in die burc über al.
dô huop sich ein vil grôzer schal
von dem volke in der stat.
der herzoge über die frouwen trat
und gruozt daz hêrlîche wîp.
er sprach< dîn waetlîcher lîp
der riuwet mich vil sêre.
ich enwil ouch nimmer mêre
in mînem herzen dich verklagen.
ez wirt in weiz got niht vertragen
daz sie an dir hânt begân.
nu sage mir, frouwe wol getân,
ob dich ieman müge ernern.
wil mir got daz heil beschern
daz du genesest, megetîn,
des soltu âne zwîvel sîn,
ich enbringe dich ze lande
mit manigem wîgande
die ich in mînem schiffe hân.
solt aber du, frouwe wol getân,
alsô verliesen dînen lîp,
sô riche ich dich, vil edel wîp,
noch hiute an dînen vînden sô
daz sie immer sîn unfrô
die wîle daz sie mugen leben.
in wirt noch hiut der lôn gegeben
von uns ellenden,
ê daz wir widerwenden,
daz sie ez immer mugen sagen
und allen ir nâchkomen klagen.>
des küniges tohter von indîâ
lac vil jâmerlîche dâ
trûric in grôzem sêre.
dô mohte sie niht mêre,
wan ir nâhete der tôt.
in dem heizen bluote rôt
lac bewollen daz megetîn.
wie kunde ir immer wirs gesîn?
sie twanc der grôze smerze.
do begunde ir daz herze
bresten in dem lîbe.
dem vil edelem wîbe
was ir kraft worden swach.
zuo dem fürsten sie dô sprach
< got lône dir der arbeit
die du, recke vil gemeit,
durch mich hâst bestanden
in disen fremden landen
alsô angestlîchen.
des lobe ich got den rîchen,
swie ez nû umb mich ergât,
daz er mir gesendet hât
dîne helfe und dînen trôst,
daz du mich, recke, hâst erlôst
von manicvalden wêwen,
dar inne ich ze êwen
immer müese sîn gewesen.
vür wâr und solde ich nu genesen,
daz mir daz golt wolde geben,
und solde ich danne langer leben,
des möhtestu immer frô sîn.
gehülf dir unser trähtîn
daz du mich braehtst in indîâ,
woldestu danne bestân dâ,
ich taet dich, edel recke balt,
hôher rîcheit gewalt
und maniger grôzer êre.
du würdest immer mêre
aller künige genôz.
dîn rîchtuom würde alsô grôz
daz du wol möhtest gebieten
und dich maniger freuden nieten
mit kurzwîl maniger hande.
ob manigem rîchem lande
müesest du herre sîn:
ez solde allez wesen dîn,
als ich dir gesagt hân.
mînem vater was undertân
vil manic helt vermezzen.
al die im wârn gesezzen,
grâven unde herzogen,
dienten im vür unbetrogen
mit vil grôzen êren.
swar er sie wolde kêren,
dâ hulfens im ze sîner nôt.
dô gap er in daz golt rôt:
des muose er in allen
von schulden wol gevallen
die wîle daz er mohte leben.
sît wart im daz unheil geben
von dem künic von grippîâ.
der suochte in mit den sînen dâ,
ûf dem mer er uns zuo kam,
dâ er im den lîp genam
und der lieben muoter mîn
und allem dem gesinde sîn
daz mit im in dem schiffe was,
daz dâ nieman genas,
weder grôz noch kleine,
wan ich alterseine.
sus brâhten sie mich dannen sint.
mîn vater hâte kein kint
wan mich, dô er wart erslagen.
von rehte sol dâ nieman tragen
krône wan daz houbet mîn:
des solt du wol gewis sîn.
daz ist leider anders gwant.
ich muoz diz ellende lant
bûwen unz an den suontac,
wan ich niht langer leben mac.
mir ist doch lieber der tôt
denne daz ich solhe nôt
müese lîden mîn leben.
got ruoche dir daz glücke geben
daz du wol wider komest ze lande.>
dô neic sie dem wîgande.
zehant dô sie daz wort verlie,
diu sêle ir ûz dem munde gie.
den herzogen und den man sîn
rou daz schoene megetîn.
vor jâmer und vor leide
weinden sie dô beide,
wan ir tôt tet in wê.
dô leiten sie sie an den rê
die juncvrouwen minneclîch.
einen pheller von golde rîch
leitens über daz megetîn,
und bâten unsern trähtîn,
al der werlde schephaere,
daz er ir genaedic waere
durch sîn diemuote.
mit erbermdem muote
giengen die recken drâte
ûz der kemenâte,
dâ diu nôt ergangen was,
hin ûz vür daz palas,
in die burc vür die tür.
die schilde sazten sie da vür,
wan sie strîten gerten.
mit den scharpfen swerten
woldens prîs erwerben
oder in strîte ersterben
durch die frouwen wol getân.
alsô giengen sie dô dan,
die edelen wîgande,
verborgen under rande.
nu wâren in der bürge tor
beide hinden unde vor
mit volke gar vergangen.
sie wâren umbevangen
mit den liuten von grippîâ.
die strâzen wâren vol dâ
in der bürge über al.
dô wart vil freislîch der schal,
do si liefen in zegegene.
dô mohten dise degene
niender komen ûz der stat.
mit den swerten sie daz phat
durch sie muosen houwen.
dâ moht man wunder schouwen
an der seltsaenen diete.
die freislîchen miete
buten sie den helden dâ.
die schilde nâmen sie sâ
vil manlîche vür sich.
dô sprungen die helde hêrlich
mit ellen under dise magen.
dâ wart mit nîde geslagen
von in manic swertswanc.
ir helse smal unde lanc
ir beider swert vil wênic miten.
ir wart von in sô vil versniten
daz es grôz wunder was.
vil wênic ir genas.
swâ sie hin geneicten,
die helde wol erzeicten
daz sie sie lützel sparten,
swer des wolde warten,
daz ir vil dô starp.
vil maniger von in verdarp,
der in kam ze mâze.
sie hiuwen eine strâze
vaste unz an daz burctor.
dâ beleip vil maniger vor,
ê daz sies durch liezen gân.
diu burctor wâren zuo getân,
mit rigelen beslozzen.
dâ von die unverdrozzen
muosen lîden grôze nôt:
des lac vil maniger vor in tôt.
dô kêrten die helde tiure
die rucke an ein miure
und schirmden ir verhes.
sleht und twerhes
wertens sich dô beide.
daz wart des tages ze leide
vil manegem in kurzen wîlen.
mit bogen und mit phîlen
giengens in allenthalben zuo.
sie mohten in anders duo
nie getuon keinen schaden.
ir schilde wurden dô geladen,
daz sie sie kûme getruogen.
mit den swerten sies ab sluogen
und trâtens under die füeze nider.
alsô werten sie sich sider
daz sie vil manigen sluogen tôt.
alsô kreftic wart ir nôt
daz si vorhten niht dannen komen.
nu heten den strît ouch vernomen
ûf dem kiele ir geverten.
mit scharpfen swerten herten
kâmen die helde ziere
in ze helfe harte schiere
mit dem vanen vür daz burctor.
unlange stuonden sie dâ vor:
sie hiuwen ûf die porten.
mit den eckels orten
sô trâten sie wider in
verre durch die burc hin.
des was den edelen recken nôt:
sie waeren anders beide tôt.
in kam helfe unde trôst:
des wart des lîbes erlôst
in dem sturme manic man.
oben an die wer stân
muosen sie entrinnen.
sie wurfen von den zinnen
mit steinen vil swinde.
der herzoge unde sîn gesinde
mohten niht langer dô genesen.
dô liezens alliu dinc wesen
und schieden von in âne schaden.
diu kurzewîle und daz baden
was in worden swaere.
dô giengen die helde maere
âne ir danc dannen
frôlîch mit ir mannen
gegen ir schiffe zuo dem mer.
dô het der herzoge und sîn her
überkomen ein michel herzeleit.
doch litens sît groezer arbeit.
dô sie zem schiffe solden gân,
dô kâmen die vil küenen man
in ein vil angestlîche nôt:
do beleip ir dâ maniger tôt.
do der herzoge ûz der bürge kam,
daz er dâ niht schaden nam,
als ich iu ê hân geseit,
dô gienc der jungelinc gemeit
gegen sîner selde.
dô wolde er sîne helde
wider bringen ûf daz mer.
dô sâhens ein vil kreftic her
der herren von dem lande.
ez wâren wîgande
und wolden die brût hân gesehen.
do begunden die kristen jehen,
ir waern zwelf tûsent oder mêr:
die wâren rîch unde hêr.
die sâhens gein in rîten
ûf den schoensten ravîten
die in der werlde mohten sîn.
sie fuorten bogen hürnîn.
ir kocher und ir schilde
wârn geworht wilde.
ir schar was lanc unde breit.
dô dise helde gemeit
gên ir schiffe solden gâhen,
ane rîten sie sie sâhen
und erhuoben einen grimmen strît:
des verlôs manc den lîp sît.
dô der fürste vil gemeit
dise schar alsô breit
dort her zuo im rîten sach,
zuo den sînen er dô sprach
< wie nû, lieben friunde mîn?
hiute sult ir lâzen schîn
daz ir wol türret vehten.
gelîch vil guoten knehten
sul wir mit strîte an sie komen.
nu si uns die strâze hânt benomen
dâ wir ze schiffe solden gân,
nu solt ir zuo dem vanen stân
unde wert iuch manlîche.
hie sul wir daz himelrîche
koufen mit dem lebene.
ez hât nieman vergebene
die himelischen êre.
da gebrist ouch nimmer mêre
freude diu niht zegât
und ouch nimmer ende hât:
daz sul wir dienen hiute.
diz sint ungetoufte liute
unde ahtent niht ûf got.
ezn sî mîns trähtîns gebot
daz wir hie suln belîben,
sie mugen uns niht vertrîben
verrer danne zuo dem mer.
sie habent ein kreftigez her:
daz ist ze bîle kein guot.
nu sult ir alle iuwern muot
wenden an unsern trähtîn,
daz er uns gnaedic ruoche sîn
und uns helfe ûz dirre nôt
helde, nu vürhtet niht den tôt:
wir sîn durch got ûz komen.
wirt uns hie der lîp benomen,
wir sîn doch vor in genesen.
deste küener sult ir wesen
und strîtet ûf den gotes trôst
der uns vil dicke hât erlôst
und ûz angest genomen.
welnt sie uns sô nâhe komen
daz wir sie erreichen mugen,
die wîle uns diu swert tugen,
ir wirt sô vil von uns erslagen
daz sie ez nimmer mugen verklagen.>
dô der edele wîgant
sîn recken hâte alsô gemant,
niht langer sie dô beiten.
ze strît sie sich bereiten
als küenen helden gezam.
der herzoge selbe den vanen nam
und wîste sîn gesinde.
gegen in harte swinde
wart gesprenget manic ravît.
alsô erhuoben sie den strît.
sie hâten vil wîte erzogen
mit geschôze manigen starken bogen,
dâ mite sie liezen ûf sie gên.
dâ vor kunde niht gestên
weder halsberc noch der rant.
dâ von den edelen wîgant
muoten sie mit maniger schar
und schuzzen verre zuo in dar.
dô schirmden in die schilde.
ûf dem wîten gevilde
wâren sie al umbevangen.
sie mohten ir niht erlangen
leider mit den swerten.
die heiden sie dô werten
dâ von sie wâren überladen.
sie mohten in niht geschaden.
sie wolden ir niht enbîten.
ûf den snellen ravîten
kâmens in selden sô nâhen
daz si in diu ros mohten vâhen.
daz muote harte sêre
den herzogen hêre
und was im vaste unwerde
daz sie in ûf der erde
niht strîtes staten wolden:
dâ von die recken dolden
schaden unde ungemach.
dô der herzoge daz gesach
daz sîn wer was sô kranc,
mit dem vanen er dô dranc
durch daz kreftige her,
unz vil nâhe zuo dem mer,
dâ er sînen kiel vant.
dô leit der edele wîgant
arbeit unde starke nôt.
im beleip dâ wunt und tôt
fünf hundert sîner manne.
den andern half er danne
als eime helde wol gezam.
dô stuont der recke lobesam
ûf des meres sande
under sînes schildes rande.
der grâve bî im vaste stuont,
als gesellen bî ein ander tuont,
und hiez alle sîne man
balde zuo dem schiffe gân,
daz sie den lîp generten.
die helde sich dô werten
unz ir schifliute kâmen
und sie einzigen nâmen
mit der barken von in
und fuortens ûf daz schif hin.
dô sie sie brâhten gar dar an,
dô sprungen dise zwêne man
ûf ir barken unde fuoren hin.
dô sande in unser trähtîn
zehant den aller besten wint
der ê des oder sint
keinen liuten dorfte komen.
des wart in sorge vil benomen
und wurden in ir muote frô.
ir segel sie dô zugen hô
und sigelten ûf den wilden sê.
doch tet in herzeclîche wê
umb ir geverten die sie liezen dâ.
dô fuorte sie der wint sâ
verre ûf des meres strâm.
die heiden wâren in sô gram
daz sie in kurzen wîlen
in nâch begunden îlen
von den starken leiden
in snellen galeiden
den armen ellenden.
sie wolden gerne wenden
daz si mit dem lîbe iht koemen dan.
der herzoge und sîne man,
die edelen recken ziere,
entfuoren in vil schiere
daz si ir niht mohten gesehen.
dô kunde in leider niht geschehen:
sie kêrten wider alzehant.
dô daz volk diu maere ervant,
daz der künic von grippîâ
und vil der sîne mit im dâ
ze tôde laegen erslagen,
daz begunden sie dô sêre klagen,
als sie sie funden in nôten.
dô truogen sie die tôten
und begruoben sie vil drâte,
und gewunnen arzâte
die in heilten die wunden,
unde welten zuo den stunden
ze ir rîche einen andern man.
disen muosen sie dô varn lân,
den der tôt niht wolde lâzen leben.
dise wârn gevarn gote ergeben.
der herzoge und die sîne,
die edelen pilgerîne,
kêrten dô êrst in den tôt.
sie muosen lîden grôze nôt
ûf des meres ünden.
dô wart in ir sünden
abe gewaschen harte vil,
als ich iu nu sagen wil.
nâch der âventiure sage
sie kâmen an dem zwelften tage
eim lande sô nâhen,
dâ die helde sâhen
einen kreftigen berc stên.
des endes begunde daz schef gên.
der was geheizen magnes.
ir sult wol gelouben des
daz sie sîn nâmen gerne goume.
dô sâhen sie vil masboume
in den schiffen stên als ein walt.
des wâren die helde balt
in ir gemüete vil gemeit.
sie wânden alle ir arbeit
dâ solden überwinden.
sie wânden ouch dâ vinden
bürge und liute im lande dâ
als sie tâten in grippîâ.
dô was ez noch vil unnâhen.
masboume als türne sie sâhen
in den schiffen als ich iu sagete
die wâren wîz als der snê
erblichen von dem weter gar.
sie stuonden blôz und missevar.
die helde entwalden dô niht mê.
sie fuoren ûf dem wilden sê
in frôlîchem muote.
dô wânden die helde guote
daz in sô wol solde ergân.
dô steic der eine schifman
ze oberest ûf den masboum.
dô treip sie des meres stroum
vaste gegen der selben habe.
do erschrac er sêre dar abe,
do er den berc erkande.
dô was im leide und ande:
her nider in daz schif dô
ruofte er den recken sô
< ir helde alsô ziere,
nu warnet iuch vil schiere
hin zuo dem êwigen wesen.
wir sîn hie ungenesen,
wan wir müezen hie bestân.
den berc den wir gesehen hân
daz ist ûf dem lebermer.
ez sî dan daz uns got erner,
wir sterben hie gemeine.
wir varn gein dem steine
dâ von ir mich ê hôrtet reden.
nû sult ir iuch verwegen
gên gote mit wâren riuwen,
in dem herzen gar verniuwen
swaz ir wider in habt getân.
ich wil iuch, helde, wizzen lân
von des steines krefte
und von sîner meisterschefte
die er von sîner art hât.
swaz schiffe dar engegen gât
inner drîzic mîlen,
in vil kurzen wîlen
hât er sie zuo im gezogen.
daz ist wâr und niht gelogen.
habent sie et nietîsen,
diu darf dar nieman wîsen:
sie müezen âne ir danc dar gên.
diu schif diu wir dort sehen stên
vor dem tunkeln berge dort,
rehte vor des steines ort,
dâ müezen wir ersterben
und von hunger verderben:
des mugen wir kein wandel hân;
als alle die hânt getân
die ie gesigelten her.
nu bitet alle got daz er
uns helfe und genaedic sî:
wir sîn dem steine nâhe bî.>
dô der herzoge daz vernam,
dô sprach der fürste lobesam
ze den herren sunderlîche
< nu sult ir inneclîche,
vil lieben nôtgesellen mîn,
manen unsern trähtîn
daz er uns gnaedeclîche
enphâhe in sîn rîche.
wir verderben an disem steine:
nu lobet in algemeine
mit herzen und mit zungen.
uns ist vil wol gelungen,
sterben wir ûf disem wilden sê:
wir sîn behalden immer mê
bî gote in sîme rîche.
nu freut iuch alle gelîche
daz wir im sô nâhe komen.>
dô sie daz hâten vernomen,
si behieldenz in ir muote.
dô tâten die helde guote
nâch des fürsten râte
und schuofen ir dinc drâte
mit allen dingen hin ze gote
und bekliben an sîme gebote
mit bîhte und mit buoze,
mit hôher unmuoze,
die man gên gote haben sol:
dâ mite bereiten sie sich wol.
dô die vil ellenden man
ir gebete heten getân
und al ir dinc geschuofen,
jâmerlîch was ir ruofen
daz sie ze gote tâten.
ir schepher sie dô bâten
daz er in die sêle ruochte bewarn.
nu wârn die helde gevarn
dem steine alsô nâhen
daz sie bescheidenlîche sâhen
diu schif mit dem boumen hôch.
der stein die helde zôch
alsô snelliclîche zuo.
sîn kraft fuort daz schif duo
dar an sô krefteclîchen,
daz disem schiffe entwîchen
muosen diu andern schif gar.
ez kam sô hertlîchen dar
gevarn zuo dem steine
daz diu schif algemeine
sich an ein ander stiezen.
die masboume ouch niht enliezen,
sie gâben ein ander manigen stôz.
die stoeze wâren alsô grôz
daz manic schif dâ zebrast.
sus was enphangen manic gast
die ouch dâ verdurben sider,
die nimmer mê kâmen wider.
ouch mac man daz vür wunder sagen
daz dise niht wurden erslagen
von den masboumen in den kielen,
die von andern schiffen vielen
in ir schif mit gewalt,
die vûl wâren und alt.
dô sie nider begunden gên,
dâ kunde niht vür gestên
swaz iender umb daz schif was.
daz diz schif ie genas,
daz was ein michel wunder.
ez muose besunder
allez vallen in daz mer.
dô muost der herzoge und sîn her
lîden ungefüege nôt,
dô sie den freislîchen tôt
dicke vor in sâhen stân.
iedoch sô kâmen die küenen man
mit dem lîbe vür den stein.
diu gotes helfe an in dô schein.
dô der recken kiel gestuont,
sie tâten als noch liute tuont
die lange an einer stat hânt legen
und gerne barkens wolden phlegen:
dô sprungen die helde ziere
abe dem schiffe schiere
und giengen alle besunder
schouwen daz wunder
in den schiffen manicvalt.
sie stuonden dicke als ein walt
al umb den berc ûf dem sê.
ez geschach sît noch ê
nieman sô grôze rîcheit
sô die helde vil gemeit
an den schiffen funden,
daz ez ze langen stunden
erahten nimmer kunde ir muot.
sie sâhn daz aller meiste guot
daz ieman zer werlde mohte hân.
ez wart nie sô wîser man
der ez immer kunde erahten
oder volleclîch ertrahten.
silber golt und edel gesteine,
purpur samît phelle und sîden reine
lac dâ sô maniger slahte
deiz nieman ahten mahte.
dô sie daz wunder gar besâhen,
sie begunden vürbaz gâhen.
der herzoge und sîne man
kâmen ûf den berc gegân,
ob si iender lant mohten sehen.
ir keines ouge kunde erspehen
daz sie kaemen ze lande.
daz was den recken ande.
der berc stuont wîten in dem mer:
dâ muosen die helde âne wer
vil jâmerlîchen ersterben
und vor hunger verderben.
daz was den recken swaere.
dô muosen die helde maere
angest lîden vor dem steine.
sie sprâchen alle gemeine
daz siz dolden guotlîche,
sît daz sie got der rîche
der arbeit niht wolde erlân,
als er alle die het getân
die vor in dar wâren komen,
den ouch der lîp dâ wart benomen.
sît sie diu nôt niht wolde mîden,
sie wolden gerne lîden
durch sîn hulde den tôt,
und wolden dise grôze nôt
ze buoze vür ir sünde hân.
der herzoge und sîne man
hâten trôst ze der meide kinde.
dô swebete daz gesinde
sô lange zît ûf dem sê
daz in weder sît noch ê
mit gesundem lîp sô wê geschach,
wan in der spîse gebrach
und der guoten lîpnar
die sie hâten brâht dar
von grippîâ dem lande,
dâ sie die wîgande
vil manlîche erwurben.
von hunger sie dô sturben
swaz ir in dem schiffe was,
daz dâ nieman genas
von dem volke algemeine
wan der herzoge alters eine
und noch mit im siben man.
die andern truoc ein grîfe dan
zeinzigen sô sie sturben.
die lebendigen alsô wurben:
swelhen ie der tôt nam,
den truogen die helde lobesam
ûz dem schiffe schiere.
in leiten die degen ziere
obene ûf des schiffes bort:
daz habt ir dicke gehôrt
sagen vür ungelogen.
die grîfen kâmen dar geflogen
und fuortens hin zir neste.
alsô wart ouch ze leste
dem herzogen und sînen man
von den grîfen geholfen dan:
dâ von sie sît genâsen.
die andern wurden z'âsen
den grîfen und den jungen.
in was dicke alsô gelungen
an liuten genuogen
die sie von dannen truogen
zir neste nâch gewonheit:
dâ von die helde gemeit,
der herzoge und sîne man,
ze lande kâmen wider dan.
der fürste leit ungemach,
do er sîne geverten sach
vor hunger verderben
und so jâmerlîche sterben
und in niht gehelfen kunde.
des muose er manige stunde
obe in lîden die jâmers nôt,
als lange unze sie der tôt
vor sînen ougen gar genam,
sô daz der recke lobesam
nieman het wan siben man.
die selben mohten kûme hân
daz leben von des hungers nôt.
sie hâten wan ein halbez brôt:
daz teilten die helde under sich.
daz was genuoc jâmerlich,
wan sie hâten niht mêr.
do ergâben sie sich gote hêr
mit lîbe und sêle in sîn gewalt.
dô vielen die recken vil balt
an ir venje nider in kriuzestal,
und bâten des über al
inneclîch unsern trähtîn
daz er in gnaedic wolde sîn
und in hulfe von der grôzen nôt.
harte vorhten sie den tôt.
dô dise jâmerhafte man
hâten ir gebet getân,
daz in ze helfe sît geschach,
der grâve wetzel dô sprach
< ich hân an disen stunden
uns einen list ervunden
daz uns niht bezzer darf wesen.
suln wir immer genesen,
daz muoz gwislîch dâ von geschehen
daz wir suochen unde spehen,
ê daz wir erwinden,
unz wir in den scheffen vinden
etelîcher hande hiute,
und sliefen wir ellende liute
in unser guoten sarwât.
sô man uns dan vernaet hât
in die hiute,> sprach der degen,
< sô suln wir uns danne legen
vor ûf daz schif sâ.
sô nement uns die grîfen dâ
und füerent uns von hinnen.
sô mugen uns niht gewinnen
die grîfen vor der sarwât
diu uns dicke beschirmet hât:
diu mac uns ouch dâ ze helfe komen.
sô wir danne haben vernomen
daz die alden fuotern sint,
sô snîden wir uns ûz sint
und stîgen nider zuo der erden.
sol ez ab anders umbe uns werden
daz got niht wil daz wir genesen,
sô mac uns michel lieber wesen
daz wir dort redelîch ligen tôt
dan wir dise starke nôt
lîden alsô jaemerlîch.>
dô sprâchen sie algelîch,
got haete gegeben im den sin.
zehant dô liefens alle hin
zuo den kielen an den stunden.
merrinder hiute sie funden
in den schiffen ein michel teil.
des wurden dô die recken geil
und in ir muote harte frô.
wider zir schiffe kâmens dô
und gehabten sich nâch freuden siten.
ein hût sie dô ze riemen sniten,
dâ mite sie sich în naejen wolden.
swaz si zir geverte haben solden,
daz wart die naht gar bereit.
die vil grôzen arbeit
bestuondens ûf unsers herren trôst
der sie ê dicke hâte erlôst.
do ez allez bereit wart
des sie bedorften zuo ir vart,
ze râte se giengen under in
wer der êrste solde sîn
den man vernaete in die hût.
dô sprach der grâve über lût
< daz sol mîn herre unt ich.
ich vernaeje in unde mich
in zwô hiute uns beide,
wan ich mich nimmer gescheide
von im lebende noch tôt.
ich wil angest unde nôt
bî im lîden swiez ergât.
swie im sîn dinc enstât
ze genesen oder ze sterben
oder swie wir suln verderben,
daz muoz uns ensamt geschehen.
ir sult iuch des vil wol versehen.
hât uns got daz heil gegeben
daz wir behalden unser leben
und dort von den jungen komen,
ir werdet ouch schiere hie genomen.
ir sult nâch uns niht klagen.
iu kan nieman gesagen
die kraft die der vogel hât.
ist daz uns der lîp bestât,
wir komen zuo ein ander wider.>
daz geschach ouch endelîche sider.
daz dûhte sie dô guot getân.
dô garten sich die zwêne man,
dô sie den tac ersâhen:
do begundens vaste gâhen
in ir guoten sarwât
die ein ieclîcher ritter hât
der ze nôt wol wil gewâfent sîn:
helm schilt und hosen îserîn.
diu swert sie niht umbe gurten.
mit in sie sie sus fuorten.
sie leitens bî in alsô bar.
dô naet mans in die hût gar
dicke von eime merrinde.
dô weinte daz gesinde,
dô man sie solde tragen dan.
dô bat er alle sîne man
daz sie ze gote gelouben haeten
unde rehte nâch im taeten,
daz ein den andern besiute
in die starken rindes hiute
und daz sie ir got liezen phlegen.
dô weinden umb den küenen degen
vil sêre recken gelîch.
daz scheiden was jâmerlîch
daz sie von ein ander tâten,
dô sie ez alsô heten gerâten.
dô der tac wol ûf kam,
dise herren man dô nam,
als ir ê habt gehôrt,
und leitens ûf des schiffes bort,
mit starken hiuten wol durchzogen.
dô kâmen grîfen geflogen
über daz mer vil breit
nâch ir alden gwonheit
aber gein den schiffen dar.
als sie ir wurden gewar,
ieclîcher zuht den sînen dan
snellîchen in sînen klân:
vil harte sie sie twungen
und fuorten sie ir jungen
und liezens vor in allen
in daz nest vallen.
die versuochtenz maniger wîse
und mohten doch der spîse
nie niht gewinnen
noch die hût entrennen.
dô muosen sie sie lâzen ligen.
sie sniten sich ûz unde stigen
abe dem steine in den walt,
dâ den helden vil balt
die grîfen mohten niht geschaden.
sie hâte gnaedeclîch entladen
got der starken swaere.
des danctens ir schephaere.
dise zwêne wârn alsô genesen
daz sie ân angest mohten wesen.
under dicke boume sie sich zugen.
die grîfen dô hin wider flugen
und holden aber zwêne man.
dô sies ze neste brâhten dan,
den geschach als den vordern sider.
die lôsten sich ouch und stigen nider
und genâsen vor den jungen.
die grîfen hin wider swungen
aber zem dritten mâle.
dô heten sich sunder twâle
zwêne benaet vil sêre.
der dritte enmohte mêre
vor unkraft hân dehein wer.
der muose sterben ûf dem mer:
im begunde diu kraft enslîfen.
die andern fuorten die grîfen
ze âse aber ir kinden.
mit griffen harte swinden
versuochten sies in allen enden.
doch muosen sie die ellenden
âne ir danc genesen lân.
die tâten als jene habent getân:
sie stigen abe in den walt.
des fröwete sich der helt balt,
ernest der vil küene man.
als er sie sach ze ime gân,
dô wart er herzeclîche frô.
gegen in spranc der herre dô
und kustes alle besunder.
dô het got aber ein wunder
begân als er vil dicke hât.
sît wart der herren guot rât,
als got wolde und er gebôt.
sô überwundens alle ir nôt.
do sie alsô zesamene wâren komen,
des wart grôz freude von in vernomen,
wan in unser trähtîn
nâch grôzer erbermde sîn
hâte beide lîp und leben
wider zeichenlîch gegeben,
als er noch tuot genuogen.
daz sie die jungen niht ersluogen,
der herzoge und sîne man,
daz wart durch den list getân:
waern die grîfen von in erslagen,
sô waere keiner mê getragen
her über von den alden.
sus wart ir aller lîp behalden,
daz sies ir jungen brâhten.
die herren dô gedâhten
daz sie strichen in den walt.
dô wâren die helde balt
vil wünneclîche gar.
vil lützel sie der lîpnar
in dem walde funden.
dô âzens under stunden
wurze und swaz ez mohte sîn.
dô kâmen die armen pilgerîn
an ein wazzer, daz was grôz,
daz vil snelleclîche flôz,
lûter unde wol getân.
des wâren die ellenden man
in ir gemüete vil frô.
dô gelabten sie sich dô,
wan ez was gar vische rîch.
die edeln recken lobelîch
in daz wazzer giengen.
mit den henden sie ir geviengen
sô vil daz sie sich ernerten
und dem hunger wol erwerten.
des gnâdeten sie gote tiure.
sie brieten sie bî dem fiure:
daz mohten sie dô wol hân.
dô suochten die vil küenen man
beide vür unde wider,
daz wazzer ûf unde nider
ob si iender über möhte komen.
schier wart in der trôst benomen,
daz sie muosen dannen wenden,
oberhalp von steinwenden,
niderhalp von gebirge hôch
daz sich ûf gên den wolken zôch:
daz wazzer dâ durch hin flôz.
daz was starc unde grôz,
daz iu daz nieman kan gesagen.
do begunden aber die herren klagen
ir jâmerlîch ellende.
sie wânden nemen ir ende.
sie klageten aber gote ir nôt.
harte forhten sie den tôt,
wan sie niht mohten über komen.
als ir ê habt vernomen,
daz wazzer was tief unde breit.
dô nâhte in michel arbeit.
ir angest was unmâzen grôz.
daz wazzer durch den berc schôz
zeim loche, daz was enge.
mit grôzem gedrenge
ez durch den berc ran.
< nu râtet,> sprach der küene man,
< wie wir nû werben.
wir müezen hie ersterben,
suln wir langer hie bestân.>
dô sprach der grâve sîn man
< uns ist der trôst gar benomen.
sît wir niht über mugen komen,
wir müezenz nu wâgen.
nu lân uns niht betrâgen
daz wir machen ein flôz,
alsô starc und alsô grôz
daz wir den lîp dar ûf bewarn.
wir müezen durch daz loch varn:
des mac nu niht rât wesen.
wir sterben oder genesen,
daz muoz nu dâ ze gote stân.>
dar zuo griffen sie dô sân
unde worhten schiere ein flôz,
daz was starc unde grôz.
starke boume sie dar truogen
die si mit den swerten abe sluogen:
sien mohten ander wâfen hân.
starc gespenge sie dar an
mit wîden vaste bunden.
dô giengens an den stunden
mit sorgen ûf daz flôz stân.
do bevulhen sich die küenen man
flîzeclîch unserm trähtîn
und der vil lieben muoter sîn
und allen sînen heiligen.
ze himele sie dicke nigen
ê sie sich liezen in daz loch.
daz wunder sagt man uns noch
daz den helden dô geschach.
sie liten vil grôz ungemach
ê sie sich dar în liezen.
vil dicke sie in stiezen
manigen unsenften stôz.
ir angest diu was vil grôz
ê sie durch den berc kâmen.
vil manigen schric sie nâmen
der in den tôt tet bekant.
dô half in unser heilant
daz sie in den stunden
ir nôt wol überwunden.
sie liten arbeit iedoch,
ê sie kâmen durch daz loch,
in einer starken vinster,
zer zeswen und zer winster,
dâ sie sich stiezen her und dar.
dô schein der berc inner gar
von maniger hande steine.
die wâren al gemeine
schoene unde wol gevar.
ouch was der grunt unden gar
in der selben mâze erkant.
ernst der edele wîgant
einen stein dar under sach
den er ûz dem velse brach.
der stein gap vil liehten glast.
den brâhte sît der werde gast
ûz der vil starken freise.
dâ von er wart der weise
durch sîn ellen genant.
er ist noch hiute wol bekant.
ins rîches krône man in siht.
von diu liuget uns daz buoch niht.
ist aber hie dehein man
der dise rede welle hân
vür ein lügenlîchez werc,
der kome hin ze babenberc:
dâ vindet ers ein ende
ân alle missewende
von dem meister derz getihtet hât.
ze latîne ez noch geschriben stât:
dâ von ez âne valschen list
ein vil wârez liet ist.
do die helde begunden nâhen
dâ sie den tac sâhen,
do begunde ouch daz loch wîten.
sie kâmen in kurzen zîten
in ein vil grôze lant.
des wart der edele wîgant
mit den sînen vil frô.
ze stade kêrten sie dô
und liezen daz flôz stên.
dô begunden dannen gên
die recken küene unde balt.
sie kâmen in einen grôzen walt
dâ sie riutaere funden,
der sprâche sie niht enkunden.
ze den begunden sie dô gâhen.
dô sie sie von êrste sâhen,
dô vlôch man wîp unde kint.
des funden die helde sint
so vil brôtes daz sie sich ernerten
und des hungers erwerten.
in was diu kraft entwichen.
durch den walt sie strichen.
got hete sie dar schiere gesant
in ein vil schoene lant:
daz was ein künicrîche,
dâ sie vil hêrlîche
manige bürge sâhen stân.
als wir dâ von vernomen hân,
daz lant hiez arimaspî.
des was der edele fürste frî
in sînem muote vil frô.
die helde wâren komen dô
in eines herren grâfschaft.
der hâte mit grôzer kraft
ein schoene burc gebûwen.
des sult ir wol getrûwen,
sie was wît und hêrlîch.
die liute wâren wunderlîch
die daz lant heten besezzen.
sie wâren vil vermezzen:
des mugen wir niht gelougen.
sie heten niht wan ein ouge
vorne an dem hirne.
sie hiezen einsterne,
ze latîne hiezens cyclôpes.
die helde nâhten under des
der selben bürge wol getân.
sie muosen grôze angest hân
wie man sie hie enphienge
oder wie ir dinc ergienge
und wie ez dâ solde gestân.
< wie suln,> sprach der fürste sân,
< gên ûf die gotes genâde dar.>
schiere wurden sie gewar
des grâven vor der bürge tor,
der mit rittern dâ vor
kurzwîlen in den zîten gie,
der sie vil minneclîche enphie
und mit vil grôzen êren.
dô fuorte er die hêren
ûf ein rîchez palas.
vil liep dem wirte zuo in was.
ir sprâche was in unbekant.
der herre wincte in mit der hant
daz si abe taeten die sarwât.
dô was ir worden guot rât.
der grâve was ein guoter man.
er hiez die geste wol hân:
dar zuo er inz selbe wol erpôt
( des was den recken vil nôt)
in maniger hande wîse,
mit kleidern und mit spîse,
daz sie ez wol mohten lîden.
mit pheller und mit sîden
hiez sie der grâve kleiden.
er was ein man bescheiden,
er bekande an ir gebaeren
daz sie edele liute waeren:
des erbarmde in ir ungemach.
dâ von in guotes vil geschach
von im dar nâch lange sît.
do geviel ez an ein hôchgezît,
daz der künic von dem lande
allenthalben sande
nâch sînen mâgen unde man,
daz sie niht solden lân
sie kaemen ze hove gar.
die fürsten kâmen alle dar
wîten von dem rîche,
die herren al gelîche,
beide nâhe und verre.
dô kam ouch dirre herre
ze hove mit grôzen êren.
vür den künic hêren
fuort der grâve mit im dan
den herzogen und sîne man,
gewâfent wol ze flîze
in ir halsberge wîze
und ir hosen îserîn.
daz gap allez liehten schîn.
sie wâren vil hêrlîche gar.
als ir der künic wart gewar,
er neic in albesunder
und nam in michel wunder:
wa er die recken haete genomen,
oder wannen sie im waeren komen,
frâgt er den grâven sâ zehant.
er sprach< herre, mir ist unbekant
von wannen oder wer sie sîn.
sie kâmen in daz hûs mîn
ichn weiz von wannen gegân,
von hunger jâmerlîch getân.
sît hiez ich ir,> sprach der degen,
< mit spîse volleclîche phlegen
mîn liute, man als an in wol siht.
si vernement unser sprâche niht:
ir gebaere ist vil manlîch.>
dô schouwete der künic rîch
ir helme schilde unde swert.
sie wâren im liep unde wert.
im geviel vil wol ir leben.
dô bater den grâven sie im geben.
der grâve gaps dem künige dô.
des wart er herzeclîchen frô.
der recken er sich underwant
und hiez dô ziehen sâ zehant
ein vil schoene castellân,
starc unde wol getân,
vür in ûf den hof dar.
dâ bî wolde er nemen war
welher der tiurste waere.
ernest der degen maere
zehant nâch dem zoume greif.
er spranc dar ûf ân stegereif
und reit ez ritterlîche.
dô hiez der künic rîche
in und alle sîne man
mit dienest als in selben hân
mit aller hande sachen
und wol gereiten machen,
und gap in kameraere
der in bereit waere
swes sie bedorften zuo der nôt.
al sînen liuten er gebôt
daz sie in dienen solden
swie sie selbe wolden:
daz sie alle gerne tâten.
sus hâte sie got berâten.
also bliben sie bî dem künige hie.
dô sich der hof dô zerlie,
der künic ir flîzeclîche phlac
dar nâch vil manigen tac.
man huote ir schône, daz ist wâr,
mê danne ein ganzez jâr,
ê sie die sprâche kunden.
dar nâch in kurzen stunden
hiez er den herzogen gewinnen
und bat in mit guoten minnen
im sagen diu rehten maere,
von welhem lande er waere
und wie getânen namen er haete,
daz er im daz kunt taete
und im sagt diu rehten maere
waz mannes er selbe waere
und wie er kaeme in daz lant.
des antworte im der wîgant
unde tete im kunt diu maere
daz er ein herzoge gwesen waere
dâ heime in sîme lande,
wie in âne schulde und âne schande
vertreip der rîchsten künige ein
der von anegenge kein
ie wurde in dem rîche:
und sagete im sunderlîche
des landes site und gebaere
und wie er dar komen waere.
dô der künic gar vernam
diu maere wie er dar kam
und von manigen landes siten,
und waz er arbeit haete erliten
sît er von sînem lande schiet,
do gebôt er aller sîner diet
daz sie sich des bewaegen
und ir mit flîze phlaegen:
daz gebôt er für unde wider.
des was er im immer sider
mit triuwen herzeclîchen holt.
er gap im silber unde golt
und allez daz er wolde hân.
alsô het got ze in getân.
hie lâzen wir belîben daz:
ich wil iu sagen vürbaz.
dem künic von arimaspî
sâzen wunderlîche liute bî:
plathüeve wâren sie genant
und tâten im schaden in sîn lant
und brâhten in dicke in arbeit.
den wârn die füeze vil breit
und alsô den swanen gestalt.
die fuorten grôze gewalt
über hart und über bruoch.
sie truogen keiner slahte schuoch.
swann ungewiter wolde werden,
sô leite er sich ûf die erden:
sô hebet er einen fuoz über sich.
daz was genuoc wunderlîch.
so im daz weter lange war,
den andern fuoz hebte er dar,
sô im dirre muode wart.
alsô wâren sie bewart
daz in ze keiner stunde
kein weter geschaden kunde.
die plathüeve alsô gefuoren
daz sie hervart swuoren
ûf den künic von arimaspî.
sie wâren ir gemüetes frî
und truogen geschôz freislich.
dô besanden sie sich
inner tac und inner naht
und wunnen vil grôze maht
gegen des küniges lande.
mit roube und mit brande
wolden sie den künic hern
und sîn rîche gar verhern.
dem künige kam diu botschaft
daz die plathüeve mit kraft
in sînem lande waeren.
mit disen starken maeren
wart er beswaeret sêre.
do gewan der künic hêre
gên in vil schiere
von recken küene und ziere
in vil kurzlîchen tagen
einen kreftigen magen
ûf ein heide, diu was breit.
dar hâten sich diu her geleit.
dâ muose ez durch nôt scheiden
zwischen den hern beiden
daz urteil mit dem lebene.
die plathüeve vergebene
fuorten ir scharph geschütze.
ez wart in vil unnütze,
do der herzoge in den strît kam.
des küniges vanen er dô nam
und fuorte die vordern schar.
die plathüeve kâmen gein im dar
mit grôzem übermuote gevarn
und huoben sich mit den scharn
ûf ein ander: dô huop sich nôt.
dâ von lac dô maniger tôt.
der herzoge und sîne man
kâmen sie frumlîchen an.
sie sluogen unde stâchen
unz sie die schar durchbrâchen:
dô muosens in entwîchen.
sie wurden freislîchen
verhouwen an der walstat.
ûf dem velde manic phat
mit tôten lac bestrouwen:
des wart von lîbe gehouwen.
der künic von arimaspî
der stuont dem herzogen bî
frumlîch mit sîner schar.
sie sluogen die plathüeve gar
daz in vil lützel entran.
der herzoge den sige gewan.
ez was im wol ergangen.
erslagen und gevangen
hâte er ir und sîne man
daz nieman wol ertrahten kan.
der sige was gewunnen.
die dâ wârn entrunnen
fluhen ze bürge und ze walde,
swâ sie sich mohten behalden.
der künic besaz die naht daz wal.
dâ was freude unde schal
unz an den anderen tac.
der künîc gebennes sich bewac.
er hiez sîne lieben man
zuo im ze hove alle gân
und bat sie danken dem herzogen
der im sô gar vür unbetrogen
hâte behalden al sîn êre.
des begunde er in vil sêre
loben durch sîn frümekeit.
er sprach< jungelinc gemeit,
du hâst mir manlîche
und alsô frumlîche
êre unde lîp behalden.
du solt immer mêr gewalden
mîns landes swaz dus haben wil.
des sol ich dir lîhen alsô vil
durch liebe die ich zuo dir hân
daz du selbe maht wol hân
beide êre unde ruom.>
er lêch im ein herzogentuom
mit liuten und mit lande.
sus lônte er dem wîgande
dô gab er sînen mannen,
ê daz sie schieden dannen,
daz sie wurden unnôthaft
und geladen mit grôzer kraft.
grâve wetzel sînen man
den hiezen sie zehant dan
wîsen gwaltic dar în,
und im undertân sîn
daz volc gemeinlîche,
beide arme und rîche.
daz lobeten sie vil gerne.
der künic reit zuo lûcerne:
sus was ein sîn burc genant.
dô fuorte man den wîgant
ûf sîn lant mit sînen man:
dô was sîn dinc im wol ergân.
dô der herre daz lant gewan,
dô machte er im sîne man
beide willic unde holt.
er gap in silber unde golt
daz er nieman niht verzêch.
er gap hin unde lêch
daz ieclîcher gerne nam.
des muost der helt vil lobesam
sînen lantliuten allen
von schulden wol gevallen,
und huoten sîner êre
mit triuwen immer mêre
durch sîn grôze frümekeit.
er dolde liep oder leit,
des hâtens alle mit im phliht.
ouch versûmte sich der grâve niht:
er hielt mit êrn ouch sîn gewalt.
des wurdens beide dô gezalt
zen aller tiursten herren
die sie nâhe und verren
wisten in keinem lande.
sie lebten gar âne schande.
uns tuot diu âventiure bekant
daz ernst der edele wîgant
hôrte sagen maere,
wie ein wunderlîch volc waere
bî sînem lande gesezzen,
gên tumpheit vermezzen,
dâ enebene bî dem mer.
die mohten haben michel her,
swenne sie daz wolden hân.
sie wârn ouch wunderlîch getân,
wol gewahsen, niht ze kranc.
in wârn diu ôren alsô lanc
daz sie in ûf die füeze giengen:
dâ mite sie den lîp umviengen.
sie truogen kein ander wât,
als uns daz maere gesagt hât:
si getorsten wol vehten.
gelîche guoten knehten
wâren sie in der gestalt.
der wart sît harte vil gevalt
von dem herzogen hêre.
sie truogen scharphe gêre,
lieht unde wol getân.
dâ vor kunde niht gestân,
ez enmüese sîn verlorn.
sie hâten ûf den künic gesworn
und getân vil dicke grôzen schaden
und mit strîte überladen.
daz was in unze her vertragen.
daz begunden im dô klagen
die liute in sîme lande.
die bâten in daz er daz wande.
dô ernst diu maere vernam,
dô sant der fürste lobesam
zehant nâch allen sînen man,
unz daz der herre gewan
gegen in ein vil schoene her.
er fuor nider bî dem mer
und bat sich wîsen in daz lant.
dô hâten sich vil starke besant
die ôren in den zîten.
sie wolden gerne strîten
mit ernest dem herzogen.
daz wart niht langer ûf gezogen.
sie gâhten gên im verre.
des engulten sie vil sêre
des tages in dem strîte.
in sluogen wunden wîte
mit swerten des herzogen man.
swelher dô niht entran,
der verlôs daz leben dâ zestunt.
erslagen unde sêre erwunt
lac dô meistec ir bestiu maht.
der strît werte unz an die naht.
der herzoge den sige erstreit.
des wârn die sîne gemeit
und fröweten sich des über al.
die naht besâzen sie daz wal.
dô ez dô tagen began,
dô sâhen sie vil manigen man
verhouwen in dem walbluot.
ez hâten die helde guot
schaden beidenthalp genomen.
der herzoge enwolde dannen komen
ê er mit ellenthafter hant
dez liut über al daz lant
über kurz und über lanc
alsô gewalteclîch betwanc
daz sime den zins sît gâben
und herschildes phlâgen
swar er wolde varn bî dem mer.
dô fuorte er wider sîn her
heim ze sînem lande.
sîner wîgande
hâte er verlorn ein teil.
der herzoge hâte ein guot heil
daz er allewege den sige nam
swa er ze volcwîge kam.
do er ze hûs kam wider dan,
er was ein harte frô man.
er machte eine wirtschaft
sînen liuten mit grôzer kraft.
er gap in schatz und gewant.
im wart gesaget daz ein lant
im ouch dâ nâhe laege bî,
daz was genant prechamî:
dâ wârn sô kleiniu liutelîn
daz sie niht kleiner dorften sîn.
ez was ein künicrîche
und lebten vorhteclîche,
als ich iu hie bediuten sol.
ir lant was alzît kraniche vol:
die hâten in daz lant benomen
daz sie ze velde entorsten komen.
sie muosen in starken walden sîn
dâ sich diu kleinen liutelîn
den vogelen kûme erwerten.
ich sage iu wes sie sich nerten:
der eir diu sie verstâlen
den kranichen zallen mâlen,
swaz si ir erslahen kunden.
swaz sie der jungen funden,
die wârn von in verlorn gar.
niht anders was ir lîpnar
und daz sie bûten in den walden.
sie kunden sich niender enthalden:
sie wârn gein in gar âne wer,
ez waere dan daz sie ein her
gên in ze strîte braehten
und mit in danne vaehten.
swaz sie ir in den stunden
slahen und vâhen kunden,
die teilen sie dan gelîche
under arme und under rîche,
unze in aber ein glücke kam.
do der herzoge diu maere vernam,
hundert ritter er gewan
und fuoren in eim schiffe dan.
dô kâmen die wîgande
zuo in ze lande
daz sie erfuoren diu maere
wie daz liut getân waere.
dô giengen die helde balt
in einen kreftigen walt
und funden ir vil an einer stat.
der herzoge im dô sagen bat
welhez ir künic waere.
do gelobte in der helt maere
daz sie ân angest solden sîn:
< daz habt ûf die triuwe mîn.>
des wurden sie dô alle frô.
sie brâhten in zir herren dô:
der kustes alle besunder.
dâ was keiner under,
er enphienges lieplîche,
er waere arm oder rîche:
daz wizzet vür ungelogen.
der künic dem herzogen
kûme an den gürtel langen kunde.
dô bat er sich an der stunde
wîsen da er daz gevügele sach.
ê daz dô geschach,
dô hete der künic sich besant
dâ er sîne liute vant
dâ bî in sîme rîche.
sie kâmen im algelîche
und wîsten in an die stat,
als er sie dâ vor bat.
sie funden gevügeles alsô vil
in solher mâze zil
deiz nieman kunde ertrahten
noch volleclîch erahten.
die kraniche fluhen niht ir her.
sie sazten sich manlîch ze wer:
sie wâren liute wol gewan
und wolden fliehen niht dan.
dô bestuonden sie sie vaste.
von dem wirte und von dem gaste
wart ir erslagen alsô vil,
vür wâr ich iu daz sagen wil,
daz weder wîp noch man
des wunders ende niht mac hân.
sie wârn ein teil errochen.
sus lâgens dâ sehs wochen
daz sie der künic bat belîben,
dazs im die kraniche vertrîben
hulfen von dem lande.
dô sluogen ir die wîgande
dâ von daz lant erfüllet wart.
des edelen herzogen vart
kam den liuten ze fromen.
der künic bat in vür sich komen
und bat den helt maere
daz er immer bî im waere:
er wolde im sînen gwalt lân
und gerne wesen undertân.
dô sprach der tiurlîche degen
< herre, ich mac sîn niht gephlegen.
got lâze iu iwer lant saelic sîn:
ez ist niht an den muozen mîn.
ich muoz ze lande kêren.
nu sult ir mich dâ mit êren
daz ir mir der liute ein teil geben.
und wizzet, herre, die wîle ich leben,
sô bin ich iuwerm dienst verselt.>
der künic sprach< swie vil ir welt,
die sint iu, herre, von mir bereit.>
dô nam der recke vil gemeit
zwên, die wâren siuberlîch,
wol gestalt und hêrlîch,
ûf die sîn gesinde riet.
ê daz er dannen schiet,
der künic im dancte sêre
der vil grôzen êre
der er im erboten hâte.
urloup nam er dô drâte
ze arimaspî in daz lant.
dar kam der edele wîgant
gevarn frôlîchen:
des lopte er got den rîchen.
nu was gesezzen niht verre dan
ein freislîch volc, hiez cânâan,
bî arimaspî dem lande.
daz wâren wîgande:
risen wâren sie genant.
die heten betwungen manic lant
daz ez in den zins galt.
vil manic recke balt
muost den lîp von in verliesen
und den grimmen tôt kiesen:
der in den zins niht wolde geben,
der verlôs von in daz leben.
dem künige von cânâan
rieten alle sîne man
daz er sînen boten sande
ze arimaspî dem lande
und dem künege enbüte disiu maere,
als liep als im daz leben waere
und daz er belibe bî dem lande,
daz er im den zins sande
und selbe balde zuo im kaeme,
daz er sîn lant von im naeme,
und im schiere würde undertân.
des wolde er keinen rât hân,
und waere im daz harte swaere
daz er so lange frî gewesen waere.
der bote was ein starker gîgant.
er kam z arimaspî in daz lant
vür den künic rîche
und sagete im gezogenlîche
als im sîn herre daz gebôt.
dô vorhte er die starken nôt,
obe in die gîgande
suochten ze lande,
daz möhte er in niht erwern
noch den lîp vor in genern,
ern müese in dar ûz entrinnen
oder mit ir guoten minnen
mit eigen lant von in bestân.
der künic besande sîne man,
die besten die er hâte.
die kâmen ze sînem râte.
herzoge ernest kam ouch dar.
dô sagte in der künic gar
der gîgande botschaft.
< sie hânt alsô grôze kraft
daz in kan nieman widerstân:
des muoz ich grôze sorge hân.>
dô rieten im alle sîne man,
( die dûhte niht sô guot getân)
daz er im den zins sande,
daz sie in ir lande
fride vor in müesen hân.
dô sprach der herzoge sân
< ir sprechet wider iuwern êren,
daz ir râtet iuwerm hêren
hie heime sîne schande.
ez taete in mînem lande
vil ungerne kein man
daz er sîme genôz würd undertân:
er laege ê tôt mit êren.
ich kan iuch baz gelêren.
enbiet dem künige hin wider:
er sî dar zuo ze nider
daz ir soldet iuwer lant
ze zinse enphân von sîner hant:
daz sî ein vil tumber wân.
welle er frumen und êre hân,
so gewahe der rede nimmer mêre.
ir nemet im alle sîne êre.
welle er iuch dan dar über hern,
ir wellet iur lant alsô wern
daz im der zins vil sûre wirt
und im nimmer mê verswirt
beide zins und ouch der solt
den er uns hie habe geholt.>
des was der künic vil frô.
nâch dem boten sande er dô
und gâbte in mit êren.
er sprach< du maht wol wider kêren
und sage dînem herren daz
daz er sich gên mir bedenke baz
mit minneclîchen dingen.
wil er schatz an mir ertwingen,
daz ist ein vil tumber wân.
er sol sich niht ze sêre lân
an mîn silber und an mîn golt.
wil er mir sus wesen holt,
daz wil ich umb in verdienen gerne.
stêt ez im dan niht zenberne
und wil dar über mîn vîent sîn,
sô sage im ûf die triuwe mîn,
ez muoz in kosten tiure.
ich gibe im solhe stiure
von mînem frîen lande
daz er den schaden und die schande
nimmer wol verklagen mac
unze an sînes endes tac.>
dô der bote daz vernam,
wider ze lande er balde kam,
dem künic er sagt diu maere.
daz was im harte swaere
daz dem künic von arimaspî
solh türstekeit wonde bî
daz im daz versmâhen solde.
obe er in begnâden wolde
daz er im zins solde geben,
darumbe er in lieze leben,
daz diuhte in gar missetân.
dô sprâchen sîne râtman
< edele künic hêre,
nu zornet niht ze sêre:
wir schaffen wol sîn gemach.>
der bote antwurte unde sprach
< sît er dich sus versmâhet hât,
du solt in suochen, deist mîn rât,
in sînem lande: des ist zît,
und viht mit im einen strît:
du solt dich in sehen lân.
er waere dir gern undertân,
wan ein wênegez mennelîn,
daz tet vor im die rede sîn
sô rehte frümeclîche,
und obe im alliu rîche
dienstlîche waeren undertân,
er möht niht manlîcher geredet hân.
ê daz er von dem râte schiet,
dem künige erz gar widerriet
daz er dir iht würde gehôrsam.
sîn lîp ist vil lobesam:
ich gesach sô wênigez nie.
ez gêt mir kûme an daz knie.
daz sach ich vür den künic gân
und alsô degenlîche stân
an des küniges rât
daz mich des gewundert hât
und noch wundert sêre.
erwürbest du dâ niht mêre
wan daz ez kaeme in dîn gewalt,>
sprach der maere degen balt,
< du hetest die reise wol bewant:
nu hebe dich schiere in daz lant.>
dem künige was daz ungemach
daz er wider den zins sô sêre sprach.
er swuor des vil sêre
daz er nimmer mêre
langer wolde belîben,
er wolde in vertrîben
oder slahen oder vâhen
oder an einen boum hâhen:
sîn lîp müese lîden schande.
er gewan von sînem lande
tûsent risen sîner man.
mit den huop er sich dan
gên arimaspî in daz lant.
dô truoc ein ieclîch gîgant
ein stähelîne stange,
grôze unde lange:
dâ mite woldens vehten.
sie huoben grôz gebrehten
über velt und über heide:
daz wart in sider ze leide.
do die von arimaspî heten vernomen,
daz die gîgande wolden komen
zuo ir lande mit gewalde,
dô besanden sie sich balde
unde schuofen ouch ir wer
gên dem kreftigen her,
als in der herzoge riet.
dô mante er alle die diet
daz si haeten keine forhte.
er schuof daz man in worhte
spieze swert unde sper.
< nu sult ir alle,> sprach er,
< varn alse ich dâ var.
wir suln gegen in dar
mit unser wer balde
komen zuo dem walde
dâ sie durch sulen varn.
dâ mugen wir uns vor in bewarn.
wir suln in den walt gân.
aldâ suln wir bestân:
dâ mugen wir den lîp behalden.
dâ mugens der stangen niht gewalden.
ir sol dâ vor uns sô vil bestân:
dâ mugen wirs stechen unde slân
daz sie geriuwet diu vart
daz ir ie gedâht wart.>
die gîgande kâmen an den walt.
dâ funden sie die helde balt
harte kuonlîche gar.
als sie dô wurden gewar
daz sie sie wolden bestên,
die risen liezen an sie gên
mit ir stangen freislîch.
der herzoge entweich hinder sich
under die boume mit sîner schar:
dâ wâren sie sicher gar.
sie sluogens nider an diu bein:
des herzogen wîsheit wol schein;
des die risen muosen misseniezen.
mit spern und mit spiezen
sie ir vil manigen valten
daz sie den walt erschalten,
unde vielen von ir swaere,
als ein boum dâ gevallen waere.
sie werten sie mit swerten
zinses des sie gerten,
daz sie in niht vertruogen.
der irn sie dô sluogen
âne ir schaden ein michel teil.
dô hâten sie grôz unheil,
die risen mit ir genôzen.
sie nâmen schaden grôzen
von dem herzogen an der stunt.
vil maniger sêre wart wunt
die man dannen muose tragen.
dô lac vor in ze tôde erslagen
driu hundert risen kreftic.
die andern wurden fluhtic.
dô was der strît ergangen.
sie mohten der stangen
von den boumen niht geziehen.
dô begunden sie vliehen
wider gegen cânânê.
der herzoge enbeit dô niht mê:
do er behielt die walstat,
al die sîne er dô bat,
dô sie begunden entwîchen,
harte flîzeclîchen,
daz sie im einen hulfen vâhen.
einen starken risen sie dô sâhen,
der mohte niht gefliehen.
den begundens umbe ziehen,
wan der was wunt sêre.
dô nôtens in noch mêre:
mit spern und mit spiezen
sie in des niht erliezen
unz er die stangen muose geben.
der herzoge liez in dô leben
und bevalh in sînen mannen.
die fuorten in dô dannen
mit freuden heim ze lande.
dem künige der gîgande
was harte misselungen.
den sige hâte errungen
der künic von arimaspî.
sît saz er ledic unde frî
vor in in sînem lande
daz im die gîgande
gesuochten nimmer mêre:
sus behielt der künic sîn êre.
der künic was des siges frô.
dannen huop er sich dô
mit freuden heim ze lande.
sîne boten er vür sande
die da heime sagten maere
daz in sô wol waere
an den gîganden gelungen.
die alden mit den jungen
wâren freuden unverhert
daz sie sich heten sô wol erwert
den liuten starc unde lanc.
des sagten sie dô alle danc
dem herzogen erniste.
sie genuzzen sîner liste
daz sie den sige nâmen.
dô sie ze hûse kâmen,
der künic machte ein wirtschaft
durch der grôzen liebe kraft
die er zem herzogen truoc.
sie buten êren genuoc
ernest dem hêren
der in sô hôher êren
gehalf und solhes ruomes.
sîns starken wîstuomes
si genuzzen alle gemeine.
golt und edel gesteine
gab im vil der künic guot.
dô huop sich dan der hôchgemuot
aber wider in sîn lant.
da enphiengen wol den wîgant
beide man unde wîp:
er was in liep als der lîp.
sus was er wider komen dan.
er was ein harte frô man
des risen der dô wunt lac.
mit flîze sîn der fürste phlac.
er bant in zallen stunden
und heilte im sîne wunden
unz er vil wol wart gesunt.
der herre liez im werden kunt
daz er im von herzen liep was.
dô der rise gar genas,
der herre kleite wol den man
und liez in ledeclîchen gân
swar er selbe wolde.
er sprach daz er nimmer solde
von dem herzogen komen.
er nam sîn sît vil grôzen fromen,
der edel fürste maere.
man saget unz daz er waere
niht wan fünfzehn jâr alt.
noch was niender der helt balt
gewahsen zeinem manne.
ime wolde stuont kein tanne
diu im zuo der stunde
an daz knie gelangen kunde.
er was grôz und freissam.
nu het der fürste lobesam
in sînem hove den gîgant
und zwên von perkamêren lant,
vil oren und manigen plathuof.
der fürste in flîzeclîche schuof
swaz sie haben solden
und mêre dan sie wolden.
er hâte sie vür im durch wunder.
disiu seltsaeniu kunder
vertriben im vil dicke sît
mit kurzwîle die lange zît.
also was der fürste, daz ist wâr,
in dem lande wol sehs jâr
daz er phlac grôzer êre.
eines morgens gienc der hêre
durch kurzwîl vür sîn burc stân.
er sach ein schif in d'habe gân:
daz was komen von môrlant.
dô frâgte sie der wîgant
umbe niuwiu maere,
und wes daz schif waere.
sie sagten dem wîgande
< wir sîn von môrlande
ûz nâch koufes site gevarn,
und kunden nie daz bewarn,
uns habe der wint geslagen her.
wir sîn gar ân unser ger
komen her in ditz lant.
nu sult ir, edeler wîgant,
uns durch got genaedic wesen,
daz ir uns, herre, lât genesen,
daz wir behalden daz leben.
darumbe wellen wir iu geben
unsers guotes alsô vil:
des setzen wir iu kein zil
wan als ez an iuwern gnâden stât.
wir biten iuch daz ir uns lât
wan des wir uns des hungers wern
und den lîp kûme hin heim ernern.>
do er der maere künde gewan,
dô wiste wol der küene man
wie ez umb daz lant waere gestalt.
dô frâgte in der recke balt
ob iht urliuges dâ waere.
dô sagten sie im diu maere
wie ez allez was gewant.
sie sprâchen< von babilône lant
des küniges wîgande
tuont in dem môrlande
dem künige dicke grôzen schaden.
sie hânt in dicke überladen
mit strîte vil sêre,
daz der künic hêre
von der kristenheit kêrte
und ir ungelouben mêrte
mit der heidenschefte.
mit grôzer ritterschefte
koments uns dicke nâhen.
waz kan sie daz vervâhen?
sie müezen flühteclîchen
ûz dem lande dicke entwîchen
von des landes krefte
und des küniges ritterschefte.
er kumet von sîme gelouben niht.>
do er vernam dise geschiht,
dô frâgte er die koufman
ob sie in möhten helfen dan
verborgen unde stille.
< ez was lange mîn wille
daz ich ze jêrusalêm wolde komen.>
ob sie im dar möhten fromen,
er lônde es in mit guote.
im waere ouch des ze muote,
sît er urliuges dâ funde,
daz er etelîche stunde
bî dem künige dâ belibe,
unz er der zît ein wîle vertribe
daz er ze jêrusalêm möhte komen.
dô sie die rede heten vernomen,
des wârn die koufman vil frô.
mit triuwen lobten sie im dô,
sie volgten sînem râte.
eins âbendes spâte
hiez der vil küene man
daz beste daz er mohte hân
von silber und von golde
und an andern rîchen solde,
phelle und sîden gewant,
swaz er des besten gevant,
berlîn und edel gesteine,
allez daz gemeine
swaz man genützen mohte
und im ze füeren tohte,
swaz im dar über geviel,
daz kam allez in den kiel
mit flîze vil wol verholn.
ouch brâhte er dar ûf verstoln
den risen und alle sîniu wunder
brâhte er allez besunder
ûf daz schif zuo den môren:
plathüeve prechamî und oren.
dô daz allez was getân,
dannoch hâte er zwêne man
liep von arimaspî.
die wâren im heimlîch bî:
die bat er varn mit im dar.
des wârens willeclîche gar,
wan er in ze herren wol geviel.
daz was allez an den kiel
vil tougenlîche komen.
dô hâte er zwêne und zwêne genomen
die liute die er fuorte dan,
als ich iu ê gesaget hân.
sie wâren stolz unde frô.
ir segel zugen sie vil hô
und fuoren frôlîche sint.
dô kam in ouch der beste wint
den ie liute gewunnen.
alsô was der helt entrunnen
von dem lant mit sînen mannen.
dô treip sie der wint dannen
ze môrlande in eine habe.
aldâ giengen sie dô abe,
der herzoge und sîne man.
herberge man in gewan:
dar inne se dô behielten
swaz sie dô guotes wielten.
dô wîsten sie die koufman
ze einer bürge wol getân,
dâ sie den künic funden,
und sagten im an den stunden
wer der herre waere,
und ouch diu andern maere
wâ sie in haeten genomen
und wie sie dar waeren komen:
daz sagten sie im al besunder.
der herzoge nam al sîn wunder
und kam vür den künic hêren.
der enphienc in wol mit êren.
< du solt mir willekomen sîn
mit dem ingesinde dîn.>
des dancte im der fürste frî.
sîn rise stuont im nâhe bî
und ander sîn gesinde.
des wunderte vil swinde
den künic und alle sîne man.
sie muosen im des bî gestân
und des mit wârheite jehen,
sie heten sô seltsaens niht gesehen
noch zer werlde solhes niht vernomen:
in was liep daz er dar was komen.
dô bat der ellende man
den künic daz er in wolde lân
in sînem dienste dâ belîben,
der zît ein teil vertrîben,
unz er vernaeme diu maere
wie sînem geverte waere
ze jêrusalêm in daz lant.
dô sagte im der wîgant
allez sîn geverte gar.
obe er im gehulfe dar,
daz wolde er dienen sêre.
dô sprach der künic hêre
< ir sult mir des getrûwen:
welt ir nu mit mir bûwen
hie in mînem lande
mit iuwern gîgande,
ich behielde iu allez iuwer leben
und wolde iu mînes landes geben
daz beide ir und iuwer man
mit êren möht bî mir bestân.
daz leiste ich, welt ir, hie zehant.>
des gnâdete im der wîgant
daz er im dise êre erbôt.
er sprach< des ist noch unnôt:
ich hân ez noch verdienet niht.
diene ich iu ab immer iht
daz iu mit êren mac gezemen,
dar nâch mac ouch ich mit êren nemen
swaz ir mir danne genâden tuot.>
do enthielt in der künic guot
mit flîze als er waer sîn kint.
vil wol verdiente er daz sint.
dô kâmen dem künige maere
daz der künic von babilonje waere
komen gên sînem lande
mit manigem wîgande.
er fuorte ûz der heidenschaft
alsô starke ritterschaft
daz sich ir nieman mohte erwern.
betwingen unde verhern
wolde er gar die cristenheit.
dô daz hie wart geseit,
dô wart dem herren gar zorn.
der edele künic wol geborn
vil balde sich besande
mit den kristen in dem lande.
do die fürsten ze hove kâmen
und disiu maere vernâmen,
beide arme und rîche
jâhen alle gelîche,
sie wolden ir lant gerne wern.
sie begunden hervart swern
mit willen ûf die heidenschaft.
si gewunnen vil grôze kraft,
vil manic tûsent ze wer.
dô leite der künic sîn her
ûf ein heide, diu was breit.
des was der herzoge gemeit
daz er dâ solde vehten.
des lobte er unsern trehten
daz er dâ strîten solde.
und wie ern drumbe wolde
rîchen und immer êren,
swenn er solde kêren,
daz tet er im allez kunt.
des wart vil maniger ungesunt.
die heiden kâmen mit ir kraft.
doch wurden ir vil schadehaft
des tages in dem wîge.
die vil smaln stîge
wurden wît durchhouwen.
man mohte wunder schouwen
des tages in dem strîte.
der herzoge kam enzîte
mit des küniges ingesinde.
der rise truoc vil swinde
den vanen gên der heidenschaft.
dô tet vil guote ritterschaft
der herzoge und sîn schar.
die sîne im volgten vaste dar.
waz er dô sper zerbrach
und wie manigen er nider stach,
daz möhte ich iu müelîche sagen.
der van wart alsô wol getragen
daz dâ vil maniger tôt gelac.
der strît werte al den tac
unz diu sunne an den âbent schein.
sie hiuwen stahel unde bein
daz daz bluot dar nâch flôz.
die heiden wâren meistic blôz.
des wurden ir vil manige schar
von den cristen verswendet gar.
sie sluogen unde stâchen
unz sie die schar durchbrâchen
dar inne der künic selbe reit,
der ouch vil manlîche streit,
von babilôn der rîche.
gên im kam ritterlîche
der herzoge: do er in ersach,
den künic er von dem orse stach
und wunde in vil sêre.
der herzoge hêre
vienc in manlîch in grôzer nôt.
dâ lac ein sîn ritter tôt
der mit im ûf dem mere was,
der vor den grîfen sît genas.
die kristen werten wol ir lant.
der herzoge und sîn gîgant
sluogens als daz vihe nider.
durch nôt die heiden muosen sider
flühteclîchen kêren.
mit manigem verchsêren
muosens rûmen daz wal.
die kristen sigeten über al
swâ sie ûf dem velde striten.
der heiden her wart sô durchriten
daz die kristen den sigen nâmen.
dô sie zesamene kâmen,
des was der künic vil frô.
mit den sînen kêrte er dô
wider gên sîner houbetstat.
dem heidenschen künige er dô bat
heilen sîne wunden.
die wurden im wol verbunden.
do er den siechtuom überwant,
dô sande er wider in sîn lant
und hiez im die fürsten gwinnen,
daz sie im mit minnen
wider den künic hulfen dingen
und sîn ungemach ringen.
sîne gîsel er des sazte
unz er in alles des ergazte
swaz er im schaden hâte getân,
daz sie des suone solden hân
die wîl sie beide mohten leben.
des wart dô sicherheit gegeben
daz sie daz wâr liezen.
die gevangen sie dô hiezen
beidenthalben lâzen.
des strîtes sie vergâzen
daz es nimmer mêr gedâht wart.
do begunde ze jêrusalêm um sîn vart
der herzoge dem künige sagen
und vil inneclîche klagen
sîn manicvalden arbeit.
daz was dem von môrlande leit
daz er dâ wolde niht bestân.
iedoch bevalh er in dem künige sân
von babilôn ûf sîn frümekeit,
daz er in mit gewarheit
ze jêrusalêm braeht in die stat.
vil flîzeclîchen er des bat.
der künic im lobte alzehant
daz er in frumte gesant
dar oder swar er selbe wolde:
des er im immer danken solde,
swann er gefriesche diu maere,
und im immer deste holder waere.
dô daz alsô gevestet wart,
der herzoge schicte sîne vart.
der künic ouch niht langer beit.
er nam urloup unde reit
ze dem künige und ze sîner diet.
der herzoge ouch von hove schiet
mit manicvalder êre.
im gap der künic hêre
zwêne soumaere,
geladen mit golde swaere,
und ein dromedâr wol getân.
dô fuor der ellende man
und al sîn massenîe
gên allexandrîe
mit dem von babilonje lant.
in sînem hove wont der wîgant
einen mânet unde mêr.
dô mante er den künic hêr
daz er an sîn edelkeit gedaehte
und in ze jêrusalêm braehte,
als er im lobte und gehiez.
der künic dô balde gâhen hiez
sîner manne viere
daz sie den degen ziere
braehten ze jêrusalêm ze lande,
unde gap dem wîgande
durch sîn grôze frümekeit
golt unde pheller breit,
daz ein olbende kûme truoc.
der künic bôt im genuoc
beide wirde und êre.
dô nam der fürste hêre
urloup und schiet dannen
mit zwein tûsent mannen
ze jêrusalêm in daz lant:
des fröwete sich der wîgant.
do er ze jêrusalêm kam
und man diu maere vernam
daz der fürste waere komen
von dem sô vil wunder was vernomen,
des fröweten sich wîp unde man.
wol eine mîle gên im dan
sie riten unde giengen,
dâ sie den helt enphiengen
in daz lant mit grôzen êren.
dô fuorten sie den hêren
in daz münster al zehant.
aldâ opherte der wîgant
gote ze êren ûf sîn grap.
sîn wunder er halp dar gap
und ander manige rîcheit,
edel gesteine golt und pheller breit,
der man vil mit im dar truoc.
ze dem tempel gap er ouch genuoc
und swâ er heilige stete vant.
also wont der edele wîgant
ime lande mêre danne ein jâr.
die wîle frumte er, daz ist wâr,
den heiden manic ungemach.
vil dicke man den helt sach
vil angestlîche rîten
und mit den heiden strîten,
swâ sie zesamene kâmen,
daz die heiden von in nâmen
schaden unde schande,
daz er sîn wîgande
wol mit êren brâhte dan.
des dûhte er sie ein werder man.
der herre alsô daz jâr vertreip
daz er vil selden beleip,
ern taet den heiden etewaz:
dâ von sie wâren im gehaz.
er was al zît gên in ze wer.
die zît kâmen über mer
bilgerîn von diutschem lande,
die dem wîgande
diu rehten maere sageten
und in niht verdageten
wie man sîn dishalp gedâhte.
vil maniger ouch von im brâhte
maere so er her wider kam
dâ von der keiser dô vernam
von im diu rehten maere
daz er ze jêrusalêm waere
und waere vil wol gesunt.
daz tet im ein ritter kunt
der in dort hâte gesehen.
er begunde im waerlîche jehen
umb alliu sîniu wunder
sagte er im besunder,
und allez daz im was geschehen,
und als er dort hâte gesehen
sîn wunder maniger slahte,
und des mit im brâhte
wârez urkünde
und daz bî im noch fünde.
do enbôt der keiser rîche
den fürsten algelîche
von liebe disiu maere,
daz ernst der herzoge waere
ze jêrusalêm wol gesunt.
do in diu maere wurden kunt,
dô was in liep um sîn leben.
sie sprâchen< nu sî im vergeben
al daz er uns habe getân.
wir sulen dem edelen man
helfen umb des rîches hulde
und des herzogen schulde
hin legen mit minnen
und des keisers hulde gewinnen.>
dem keiser wart alsô nôt,
als ez von himele got bôt,
durch der künigîn adelheiden bete,
daz er im unreht tete,
ernest dem herzogen:
und daz in haete verlogen
der phalzgrâve heinrîch.
do enbôt im der künic rîch
daz er tougenlîche
kaeme vür daz rîche:
al daz er im haete genomen,
daz wolde erm wider lâzen komen
und wolde dem tiurlîchen degen
allez sîn dinc vergeben
und ergetzen immer mit guote:
des waere ime wol ze muote.
ouch wil ich iu sagen mêr:
die wîle daz der fürste hêr
ze jêrusalêm wont in dem lant,
in was der werde wîgant
liep durch sîn grôze frümekeit.
den heiden frumte er solch leit
daz sie den schaden muosen klagen.
der herre hôrte dicke sagen
daz der roemisch keiser rîche
vil genaedeclîche
rede von im taete
und got des dicke baete
daz er heim ze lande kaeme,
daz er von ime vernaeme
diu manicvalden wunder:
die fürsten alle besunder
rieten wol sîniu dinc.
urloup nam der jungelinc
ze jêrusalêm über al die stat.
der herre sich dô wîsen bat
von jêrusalêm der bürge abe
gegen ackers in die habe.
dô schiffete er ûf dem sê:
sehs wochen unde mê
fuor er dannen ûf dem mer.
in treip der wint âne wer
dâ sie liten grôze nôt.
dô lac sîn plathuof tôt:
daz muote in zewâre.
in die habe ze bâre
kam sîn schif gegangen:
dâ wart er wol enphangen.
ê daz er schiet dan,
sîn opher leit der küene man
ûf sante niclâsen grap.
vil willeclîchen er dar gap
lieht pheller unde golt breit.
dannen schiet der helt gemeit
und kam ze rôme in kurzer stunt.
dô daz den rômaeren wart kunt,
dô wart er wol enphangen.
geriten und gegangen
kam gên im vil manic man.
do beleiten sie den werden man
ze sante pêter in daz münster wît
dâ vil heiltuomes lît.
dâ gap er ouch daz opher sîn
von guoten tuochen sîdîn,
rîche pheller von golde,
daz niht bezzer wesen solde.
ê daz er von in fuor dan,
do behielden sie den küenen man
ze rôm mit grôzen êren.
dâ dienten sie dem hêren
siben tage unde mê,
daz sin niht liezen dannen ê
keine wîs von in komen,
unz daz sie hâten vernomen
sîn maere besunder.
sîn seltsaeniu wunder
dûhten sie vil wunderlîch.
dô bat sie der fürste rîch
got von himele bewarn,
wan er wolde gerne varn
mit ir urloube dan.
daz was in leide getân:
doch muosen sie in lâzen varn.
sie bâten in got bewarn.
also kêrt von in der wîgant.
er kam ze beiern in daz lant,
daz in nieman bekande.
verholn er dô sande
nâch einem sînem man
an den er sich mohte lân,
daz er unvermeldet waere.
der sagte im dô diu maere
daz ze babenberc wesen solde
ein hof, dâ der keiser wolde
krône tragen, als ich iu sage,
ze wîhennaht an kristes tage:
daz haete er waerlîche vernomen.
< dâ sult ir, herre, hin komen,
ir und grâve wetzel verholn.
ich behalte iu wol verstoln
iur gesinde, swaz ir mir des lât,
daz ir wol ân angest gât,
daz des nieman inne wirt
die wîle ir under wegen birt.>
daz dûhte sie dô wol getân.
dannen huoben sich die man
gên babenberc vil drâte
an kristes âbent spâte
dâ bî nâhe in einen walt.
dâ bliben dô die helde balt
unz hin gên der mettîn.
dô giengens zuo der bürge în
verholn in den stunden,
da si heimlîch ligen funden
die küniginne an ir gebete.
dô vielen sie dâ ze stete
vür die küniginne.
dô sie ir wart inne,
sie frâgte wer daz waere.
der grâve sagte ir maere,
ez waere der herzoge ir sun:
daz si gnâde an im solde tuon
und in hulfe umbe hulde,
daz der keiser die schulde
ime durch got ruochte lân.
ûf spranc diu küniginne sân
und umbevienc in zuo der stunt.
sie kuste in dicke an sînen munt
mit weinenden ougen.
sie hiez den helt tougen
gên zuo der herberge sîn.
daz gebôt im diu künigîn
daz er vür den keiser niht kaeme
unz er vil rehte vernaeme
daz man kristes messe sunge:
daz er vür den künic drunge;
alsô bereit solde er wesen,
so daz êwangeljum wurde gelesen,
und im viele an den fuoz.
< die wîl ich die fürsten sprechen muoz,
daz sie uns helfen dar zuo.>
dannen gienc der fürste duo
an ein stat verborgen.
aller sîner sorgen
er des tages ein ende sach:
von gotes helfe daz geschach.
dô diu rede was ergân,
diu frowe zehant dar gewan
die fürsten alle gelîche
und sagete in tougenlîche
von ir sune diu maere,
daz er komen waere
ûf ir aller gnâde dar:
daz sie ir bete naemen war
und daz durch got taeten
und den keiser umbe in baeten
daz er im lieze sîne hulde
und ime vergaebe sîne schulde,
daz si inz bevolhen liezen sîn.
do gelobten sie der künigîn
daz sie sich durch den werden degen
wolden alles des verwegen
gewaldes des sie möhten hân.
er müese im die hulde lân
oder verzîhn vil übellîch.
daz lobtens alle gelîch.
des was diu küniginne frô.
der keiser garte sich dô
in sîn küniclîch gewant.
die fürsten kâmen alzehant
in daz münster frône.
der keiser under krône
bî der küniginnen stuont,
als sie ze hôchgezîte tuont.
ein bischof vor in messe sanc.
von liuten vil grôz gedranc
in dem wîten münster was.
do man daz êwangeljum gelas,
der bischof trat ûf den lector
und sagt der kristenheite vor
die süezen gotes lêre.
dise ensûmten sich niht mêre:
sie kâmen wullen und barfuoz.
sie vielen dem künige an sînen fuoz:
sîner gnâden sie in bâten.
die fürsten dar zuo trâten
und manten in sunderlîchen
daz er durch got den rîchen
und durch sîne marter hêre
und durch des heiligen tages êre
in sîn hulde lieze hân.
< swaz er mir nu hât getân,
haete er mir genomen mîn leben,
daz sî im durch got vergeben.
ich wil michs gên im begeben.>
niht erkande er den degen:
er rihte in ûf zuo der stunt
und kuste in an sînen munt.
des gnâdet er im tugentlîch.
do erkande in der fürste rîch,
do er im under ougen sach.
ez gerou in deiz geschach.
als er in erblihte,
der keiser nider nihte:
er wolde im niht sprechen zuo.
die fürsten riefen alle duo
< herre her keiser rîche,
daz ir sô offenlîche
vor dem rîche habt getân,
daz sult ir billîch staete lân:
ir liezetz durch uns und durch got.
ir welt iu selbe grôzen spot
machen swenne ir alsô tuot.>
< nu ez iuch herren dunket guot
und ir sîn gnâde wellet hân,
sô wil ich mînen zorn lân
und wil im immer wesen holt.>
er gap im silber unde golt
und ergazte in frümeclîche.
die fürsten gemeinlîche
verzigen ir schaden ûf in dô
und wâren sîner künfte frô.
dô man die messe dâ gesanc,
umbe in wart vil grôz gedranc
von allen den hêren.
die enphiengen in mit êren
und bâten in willekomen sîn.
sîn muoter diu künigîn
was des sunes von herzen frô.
der keiser in frâgte dô
wa sîn wunderlîch gesinde waere.
dô sagte im der fürste maere
< ez ist ze beiern in dem lande.>
der keiser boten sande
die tac und naht gâhten
unz sie ez allez brâhten
ze hove vür den keiser rîch.
ez dûhte vil wunderlîch
alle diez gesâhen.
mit gelîchem munt sie jâhen
si gesaehen nie niht solhes mêre.
dô bat im der keiser hêre
ein teil sîner wunder geben.
dô begunde er widerstreben,
wan er tet ez ungerne.
doch liez er im den einsterne
und dem diu ôren wârn sô lanc
und der selbe vil wol sanc
und einz der kleinen liutelîn.
mit den andern muose er selbe sîn,
und den grôzen gîgant
brâht er ze beiern in daz lant:
des wolde er nieman lâzen phlegen.
der keiser behielt dô den degen
bî im wol bî zwelf tagen,
daz er im allez muose sagen
diu manicvalden wunder
und wa er gewan diu kunder,
daz er niht dar an vergaz,
daz er nie an daz gerihte daz
noch ûz sîner kemenâten kam,
unz er diu wunder von im vernam.
dô liez ers niht belîben,
der keiser hiez dô schrîben
warumbe und wie er in vertreip
und wie lange er in dem lande bleip
und wier hin fuor und wider kam.
swer disiu maere von im vernam,
der muose weinen alzehant.
dô liez er allez sîn lant
wider den fürsten hêren.
sît gesaz mit grôzen êren
bî sînem erbe der ziere degen.
er begunde hêrlîche phlegen
sîner manne und sîner lande,
gelîche einem wîgande,
daz er gap unde lêch.
der keiser in niht verzêch
unze er was rîche als ê:
es wart niht min, es wurde mê.
er hâte in liep unz an den tôt:
alsô übrwant er sîne nôt.