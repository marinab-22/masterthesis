waz man von rîchen künegen singet unde seit,
wie sie bî ir zîten wurben nâch grôzer wirdekeit!
sie striten mit einander umb prîs nâch beger
und vuorten ritterlîche ir schilte ouch ir sper.
von den selben helden hân wir wunder vil vernomen,
wie sie bî ir tagen ze strîte sint bekomen.
solher âventiure seit man uns von in baz,
wie sie einander bestuonden sô gar ân allen haz.
sie kunden schilte zerhouwen und liehtes helmes dach.
durch willen schoener vrouwen liten sie ungemach
von ir scharfen swerten, diu sie vuorten in der hant.
des muosten von in enkelten manec küener wîgant.
sie beretten manege reise, ir lop daz wolten's mêren.
grôz war ir giuden. nu hoeret von den herren,
wie sie einander riefen von hiunen an den rîn.
des vröute sich bî dem rîne manec kluogez megedîn
und ouch vil schoener vrouwen, die ez gerne wolten sehen,
welhem man under den recken daz beste solte jehen.
daz tete man deme von berne und sînen helden guot:
sie vâhten an dem rîne mit ellenthaftem muot.
bî dem rîne was gesezzen starker helde vil.
von kluoger âventiure ich iu sage wil,
wie sie einander reizten von hiunen an den rîn
und wie sie dâ striten vor kriemhilt der künegîn.
ein vart begunde sich heben gein wormze an den rîn
vür den künec gibechen und kriemhilte die tohter sîn.
sie wolten brieve senden gar wîten in diu lant.
al dar kam dô vil schiere manec vrecher wîgant.
der künec was gesezzen dâ ze burgentrîch,
er was geheizen gibeche, daz wizzet sicherlîch.
der hêt einen rôsengarten ze wormze an dem rîn:
swer ime den törste brechen, des diener wolt er sîn.
waer aber daz er dem selben mit strîte gesiget an,
der solte ime mit dienste wesen undertân.
ez gienc umb den garten ein borte was spannen breit:
sô vil des rôten goldes was darane geleit
und manec edel gesteine was darîn getragen
in den selben borten, der umb den garten was erhaben.
dô was in dem garten vröude und wünne kluoc:
wizzet, daz der garte truoc rôter rôsen genuoc.
des garten muosten hüeten zwelve der küensten man,
sô sie der künec gibeche iender mohte gehân
und in allen landen mohte ûz erwegen,
die des rôsengarten mit strîte solten pflegen.
ein banier, die sie vuorten, diu was schône breit:
ein strich von rôtem golde was darîn geleit,
anderhalp dargegen ein strich von silber wîz.
man vant in dem garten manegen kluogen vlîz.
dô sante der künec gibeche über alliu lant,
ob iender waere gesezzen ein künec hôchgenant,
der mit zwelf helden den sînen gesiget an,
dem wolte er mit willen werden undertân.
dô wurden dem künege etzeln diu maere kunt getân.
dô besamente sich der vürste mit vierzehen tûsent man,
alsô er wolte rîten ze wormze an den rîn.
dô mohte dem künege gibechen liebers niht geschehen sîn.
dô vuor der künec etzel gein berne in diu lant.
dô sach man mit im rîten manegen wîgant.
dô erbeizten dâ die herren vür berne ûf daz velt,
sie sluogen ûf vroelîche manec wünneclîchez gezelt.
dô wurden deme von berne diu maere schiere bekant,
daz der künec etzel waere komen in sîn lant.
des vröute sich sîn herze dem vürsten vil gemeit.
mit vünf hundert recken er gein ime reit.
dô sprach gezogenlîche von berne her dietrîch:
< sît gote willekomen, von hiunen ein künec rîch!
waz ist iuwers gewerbes her in mîn eigen lant?>
dô sprach der künec etzel:< daz sage ich iu zehant.
ez hât der künec gibeche boten ûz gesant,
ob ieman getürre rîten gein burgentrîche in'z lant.
er hât einen rôsengarten ze wormze an dem rîn:
swer in ime braeche, des diener wolt er sîn.
wellet ir mit mir rîten, von berne her dietrîch,
des vröute sich mîn herze, daz wizzet sicherlîch.>
dô gelobete ez ime der berner und meister hiltebrant.
dô kêrten's ze herbergen, dâ er manegen ritter vant
sitzen über ir tâveln, ir lîbes wâren's guot,
mit vroelîchem herzen erhebet in dem muot.
sie wolten alle springen über die tâveln glîch.
< durch got nu sitzet stille,> sprach her dietrîch.
dô tâten sie mit willen, des sie der wirt dô bat.
her dietrîch von berne ze eime banke trat:
< nu merket alle ir herren, uns ist ein brief gesant,
solhiu âventiure kam nie mê in diz lant.>
dô rief der von berne sîme kapelân,
sînen schrîbaere hiez er ouch vür sich gân.
er sprach:< ich verbiute, daz nieman hinne gê,
ê daz wir alle gehoeren, swaz an dem brieve stê.>
dô der schrîbaere den brief ûf gebrach,
hei, wie lûte er lachte! nu hoeret, wie er sprach:
< diz ist von einer meide ein boteschaft wunderlîch.>
< nu leset schiere, meister,> sprach her dietrîch.
< ez stât an disem brieve wunders alsô vil.
swer ritter ist worden oder ritter werden wil,
der hoere disiu maere und sol her zuo mir stân.>
< swaz stât denn an dem brieve?> sprach der kapelân.
< uns hât ir gruoz enpoten diu schoene kriemhilt,
ob her dietrîch von berne getürre sînen schilt
und ouch sînen helm vüeren gein wormze an den rîn:
nu trutz und tratz, her dietrîch! sprach daz megedîn.>
dô sprach der von berne:< ir herren, ich wil iu sagen,
möhte ich niht gerîten, man müeste mich dar tragen,
sît mir diu maget schoene ir trutz enpoten hât.
sô leset vürbaz, meister, swaz an dem brieve stât.>
< künec gibeche ist ir vater und ist uns wol bekant:
dâ niden bî dem rîne dâ dienet im diu lant.
gunther ist ir bruoder, der ander gêrnôt.>
< sô leset vürbaz, meister, swaz an dem brieve stât.>
< ez hât diu schoene kriemhilt, sît daz si ein kindel was,
gezieret einen anger, darinne daz grüene gras,
mit mûren und mit zinnen, einer halben mîle breit,
darinne die liehten rôsen und bluomen vil gemeit.
sî hât in dem garten eine linden erzogen wol,
darunder schône gerihtet einen balc swarz als ein kol.
swenne man den balc ziuhet, durch die roeren gât ein wint
obene in der linden, dâ diu vogellîn sint.
sô hebet sich ûf der linden ein schal sô vröudenrîch
von maneger süezen stimme sô rehte wünneclîch:
sie singent wider einander, kleine und dâbî grôz.
ez wart nie herze sô trûrec, daz der kurzwîle verdrôz.
diu linde ist alsô schoene und dâbî alsô wît,
daz si vünf hundert vrouwen vil guoten schate gît.
diu linde ist umbehangen mit pfeller alsô rôt,
wan ez diu küneginne durch ir hôchvart gebôt.
ir vindet under der linden ein gestüele sô wünneclîch,
geworht von helfenbeine, herre, her dietrîch,
darunder den liehten marmel alsô ein spiegelglas,
darûf lît pfeller und sîde, daz besserz nie enwas.
ez koment under die linden schoener vrouwen vil,
die durch kurzewîle erhebent manec spil.
welt ir dâhin rîten, die âventiure besehen,
sô wizzet, herre, her dietrîch, dâ muoz ein strît geschehen.
die roeren die sint rîche von manegem vogel kluoc,
der man ûf der linden vindet sitzen genuoc
ûf dem rôten golde, ir gevider daz ist breit.
man vindet in dem garten sô vil hübescheit.
wir süln nâch rôsen rîten gein wormze an den rîn,
schouwen mit spilnden ougen manec kluogez megedîn
mit ir rôten mündelînen, ir neckelîn sint gemeit,
ir schônheit ist vil mêre, denne man uns seit.
sie hânt bî dem rîne zwelf ritter ûz erwelt
( in stürmen und in strîten ist ie der man ein helt),
die des rôsengarten pflegent mit ellenthafter hant.
man gît in eine juncvroun, darzuo ein wîtez lant.
gein den sült ir bringen zwelve, die sint gelîch.>
< waz sol ich dâ schaffen?> sprach her dietrîch.
< swer dem andern ane gesiget, der sol der beste sîn:
sô küsset in ein juncvrouwe und setzet in ûf ein krenzelîn.>
< nu küsse sie der tiuvel!> alsô sprach wolfhart,
< mac ich es über werden, ich kume niht an die vart.
sie wolten uns gerne reizen gein wormze an den rîn:
rîtet ir dâhin, her dietrîch, ich wil hie heime sîn.
solher âventiure wil ich gerne enpern.
würde ich dâ zerhouwen, ez müeste mir lange swern,
sît daz diu künegîn hât erdâht einen wunderlîchen vunt,
sô hân ich mir hie heime einen rôten munt.
si hat uns enpoten von ir rîcheit,
von ir rôten mündelînen und neckelînen gemeit:
mich dünket an den sinnen, dâ louf ein wunderlîcher snarz:
ich naeme lieber eine juncvroun miuleht unde swarz.>
dô sprach gezogenlîche meister hiltebrant:
< wir süln nâch rôsen rîten gein burgentrîche in'z lant,
sô wirt uns ûf dem wege vil lîhte ein krenzelîn:
daz gibe ich dan vroun uoten der lieben vrouwen mîn.>
< von hundert kemenâten ist uns wol geseit,
die habe in dem garten diu künegîn vil gemeit.
si mac ez wol volbringen, diu künegîn sô rîch.>
< nennet die zwelf recken,> sprach her dietrîch.
dô sprach der schrîbaere:< ez ist uns her getragen.
wellet ir mich hoeren, ir namen wil ich iu sagen.
der êrste ist künec gibeche und ist uns wol bekant:
dâ nidene bî dem rîne dâ dienet im diu lant.
der ander daz ist gunther, ein degen vil gemeit.
der dritte daz ist gêrnôt, von deme man wunder seit.
der vierde daz ist hagene, aldriânes kint.
der vünfte daz ist walther, dâher von kerlinc.
der sehste daz ist volkêr, von alzeie genant,
vroun kriemhilte swestersun, ein videlaere bekant.
der sibende daz ist stüefinc, ein künec ûz îrlant,
der vihtet alsô sêre und ist ein wîgant.
der ahte daz ist ein rise und heizet aspriân,
der vüert zwei swert in einer scheiden, dâmite er vehten kan.
der niunde daz ist ein rise und heizet schrûtân,
dem sint diu priuzen unz an daz mer mit vorhte undertân.
der zehende daz ist rienolt, von meilâne genant.
der eilfte daz ist herbort, ein herzoge wol bekant.
der zwelfte daz ist sîvrit, ein künec ûz niderlant,
der vüeret der zwelf swerte ein, daz ist balmunc genant.>
< daz sint übeliu maere,> alsô sprach wolfhart,
< geschriwen sî über ir leben, daz ir ie gedâht wart!
ich gibe iu's mîne triuwe, und wirt diu maget ein wîp,
si möht es wol enkelten: ez gât ir an den lîp.>
< ez wil sich rehte heben,> alsô sprach hiltebrant,
< ich vröuwe mich der maere, diu uns sint gesant.
ez kumet nu vil ebene, des ich bî wîlen bat:
ich gedenke noch, wolfhart, du werdest strîtes mat.>
< du seist mir von dem tiuvel, ôheim hiltebrant.
ich wil niht nâch rôsen rîten gein burgentrîche in'z lant.
solt ich gein wormze rîten umb einen rôsenkranz?
ich waere lieber heime, sô belibe mir der schedel ganz.>
dô sprach der von berne:< wer weiz, wie'z dort ergât!
nu leset vürbaz, meister, swaz an dem brieve stât.>
dô sprach der schrîbaere:< ir herren, ich wil iu sagen,
ez muoz ein ieglîch ritter zwelf knehte ze sîme lîbe haben.>
< wâfen,> sprach dô wolfhart,< daz ir ie wart gedâht!
wie hât si sô manegen ritter ûz ze velde brâht?
wer hât gehoeret sagen von sô vil recken ie?
und woltet ir mir volgen, wir beliben alle hie.>
< er wolte, daz man vlêhte,> sprach alphart der bruoder sîn,
< du wirst es niht erlâzen, du muost gein wormze an den rîn>
< kriemhilt hât iu enpoten und heizet iu mê sagen,
ir möhtet lieber heime krenzelîn ûz nezzeln tragen
dan dâ ze burgentrîche die liehten rôsen rôt.
ir müezet nâch êren vehten und komet es in nôt.
die der rôsen hüetent, die künnen vehten wol.
ez sint ritter und risen, daz man wizzen sol.
in stürmen und in strîten sint sie muotes ganz.>
dô sprach der von berne:< ich muoz haben einen kranz,
ich muoz ouch gesehen, swaz in dem garten sî,
und solte mir grôz kumber darumbe wesen bî.>
< wê der rede herte!> alsô sprach wolfhart,
< ich möht es über werden, ich kaeme niht an die vart.
ich wil ir lân ir rôsen, ich hân ir heime genuoc.
ich han manegen sumer gegangen, daz ich ir nie keine truoc.>
< er wolte, daz man in vlêhte,> sprach meister hiltebrant.
< nu strâfe mich niht mêre,> sprach wolfhart zehant,
< ich wil mich niht mê rüemen, denn ich volbringen mac:
ich gaebe in vür ir küssen lieber einen slac.>
dô sprach alphart der junge:< ich waere ouch gerne dar.
nu rât, lieber bruoder, ob ich mit iu var.>
< ich sage dir, alphart, bruoder, swie ez uns dort geschiht,
ir kusses enpir ich wol, ir strîtes verswer ich niht.
ich var mit mîme herren billîche, swar ich sol,
und lieze er mich hie heime, ir kusses enpaere ich wol.
solt ich nâch eime küssen gein wormze an den rîn?
ich belibe mir lieber âne, möht ich hie heime sîn.>
dô sprach witege der küene:< reht alsô ist ouch mir,
und lieze mich mîn herre, ich belibe heime hie bî dir.>
< nein,> sprach aber wolfhart,< wir wellen alle dar,
und waeren unser tûsent, gar vroelîche an die schar.>
< des hân ich iemer êre,> sprach meister hiltebrant,
< kriemhilt diu schoene hât nâch uns gesant:
ich wil mit iu rîten gein wormze an den rîn,
sô wirt mir ûf dem wege vil lîhte ein krenzelîn.>
dô sprach wolfhart der küene:< wer weiz, wie ez dort lît!
die der rôsen hüetent, die lânt uns ungestriten nit.
ie der man sol mit im vüeren ein altez sîdîn drum:
wirt ime sîn houbet entrennet, sô ist ez ime vrum.>
dô sprach eckehart der getriuwe:< ich waer ouch gerne dar,
wan daz ich mit den harlungen bin bekümbert gar.
wist ich, wem ich die lieze, mit iu rûmt ich diu lant.>
< sô enpfilch sie diethêre,> sprach meister hiltebrant.
dô sprach heime der küene:< ich waer ouch gerne dar,
und lieze mich mîn herre, der âventiure naeme ich war:
wan daz ich doch waene, mîn lîp reisen muoz:
durch keiner rôsen willen rite ich niemer einen vuoz.>
< als ist ouch mînen dingen,> sprach her dietrîch,
< solt ich nâch rôsen rîten, ez diuhte mich effenlîch:
sô muoz ich den trutz versuochen, den uns diu meit enpôt.
nu leset vürbaz, meister, swaz an dem brieve stât.>
dô sprach der schrîbaere:< herre, her dietrîch,
und lâzet ir die rôsen, ez stât iu lesterlîch,
und türret ouch niht strîten, daz ez ieman vrumez siht,
wan mit den würmen in dem walde, diu schoene kriemhilt giht.
si müge deme von berne des prîses niht verjehen,
si enhabe von sînen handen einen strît gesehen.
ir sült balde îlen gein wormze an den rîn
in den rôsengarten ze kluogen juncvrouwen fîn.
dâ wirt mit scharfen swerten des lobes vil erstriten.
des heizet iuch vrou kriemhilt und iuwer recken biten,
ir sült komen balde, ir sîvrit wil si nemen:
und lâzet ir die rôsen, ir müget iuch iemer schemen.>
< wâfen, iemer wâfen!> sprach her dietrîch,
< waz tuont mir vrouwen leides an! wie sint sie sô wunderlîch,
daz ir vil selten keiniu wil nemen einen man
und ouch bî ime slâfen, ich müeze vor mit ime gestriten hân.
gît ime got daz glücke, daz er mir obe gelît,
sô gât er an ein bette und vröuwet sich der zît.
sô bin ich sêre verhouwen und ouch gar sêre wunt.
durch willen schoener vrouwen küsse ich einen rôten munt.>
dô sprach sigestap der junge:< ich wil an die vart.>
< sô wil ich mit dir rîten,> alsô sprach wolfhart.
dô sprach der von berne:< daz hân ich gerne vernomen:
sigestap der junge wil mir ze helfe komen.>
dô sprach hiltebrant der alte:< ich wil der êrste sîn,
und darnâch der von berne, der liebe herre mîn.>
wolfhart was der dritte und huop sich an den rinc.
der vierde was von tenemarc ein stolzer jüngelinc.
der vünfte daz was sigestap, ein helt gar lobelîch.
der sehste daz was rüedegêr, der milte marcgrâve rîch.
der sibende daz was heime, gar ein küener degen.
der ahte daz was witege, ein ritter ûzerwegen.
der niunde daz was hartnît, ein künec ûz riuzenlant,
der vuorte ein rat von golde und was ouch wol erkant.
der zehende was von kriechen der schoene dietrîch,
der vihtet alsô sêre, daz wizzet sicherlîch.
der eilfte was von stîre dietleip der hôchgemuot,
der wolte durch sie wâgen sînen lîp und ouch sîn guot.
< nu hân wir einlef kempfen sô rehte wünneclîch:
wâ nemen wir den zwelften?> sprach her dietrîch.
< dâ sol ich umbe ruochen,> sprach meister hiltebrant,
< dâ wil ich in suochen, dâ ich in bî wîlen vant:
weme wellen wir lâzen den münech ilsân?
nâch deme wil ich rîten, daz klôster muos er lân.>
dô sprach der von berne:< wie mac daz werden wâr?
nu ist er in dem klôster gewesen zweinzec jâr.
solt ich in deme enpfüeren, dem er sich hât ergeben,
ich hête es iemer sünde, naem ich in ûz dem guoten leben.>
< wizzet ir niht, lieber herre, was iu der münech swuor,
dô ir ime erlouptet, daz er in daz klôster vuor?
er gelobete iu eine reise und swuor iu einen eit,
swenne ir woltet rîten, sô wolte er sîn bereit.>
...
< wie würde ich des innen von der maget rîch?
...
müget ir uns niht gesagen, alsô ez hie geschriben ist?>
< ich lise,> sprach der schrîber,< alsô es geschriben stât:
swenne zweier wochen und zweier mânede zît vergât,
sô sült ir bereite mit iuwern helden sîn
ze einen sunnegihten ze wormze an dem rîn.>
nâch amelolte von garte wart ein bote gesant.
den enpfienc sô schône der alte hiltebrant.
er vuorte in vür vrou uoten:< dise lâz dir bevolhen sîn.>
< sô enpfilhe ich dir wider die lieben süne mîn,
( wolfhart unde sigestap, dîner swester kint.
du wizzest, lieber bruoder, daz sie mir liep sint).>
< sô enpfilhe ich dir wider,> sprach meister hiltebrant,
< des bernaeres erbe, beidiu liute und ouch sîn lant,
und diethern, sînen bruoder, den lieben herren mîn,
und die jungen harlunge lâz dir enpfolhen sîn.
( der sol pflegen vrou uote, durch daz ich sie bite:
wir nemen in ir herren, eckehart muoz ouch mite.)
hoeret ir daz, vrou uote und bruoder amelolt?
ich enpfilhe iuch lant und liute, silber unde golt.
harnesch, liehte ringe, unseriu snellen marc
diu sol man uns her ziehen, ze den brüsten sint siu starc.
man sol den herren schrôten drîer hande gewant,
den stolzen rittern besunder,> sprach meister hiltbrant,
< ie ze vierde ein krippe, daz ist nu der site.
nu hoere, swaz ich dir sage, tuo, swes ich dich bite.>
dô schiet von vroun uote meister hiltebrant.
...
er sprach:< hoerst du, lieber ôheim, swaz ich dir enpfolhen hân?
des solt du in helfen und solt in bî gestân.>
dô sprach gezogenlîche von berne her dietrîch:
< waz diutet ditze rûnen? redet ez offenlîch!
welt ir'z vor mir heln, und ich gewaltec bin?
wol ûf wir wellen hinnen, der münech muoz der zwelfte sîn!>
( dô sprach ze diethêre von bern her dietrîch:
< rît mir nâch dietleibe, dem degen lobelîch.
er sol uns komen schiere, daz solt du in wizzen lân,
und sage mir rüedegêre, er sül mir bî gestân,
und der milten marcgraevinne, der rîchen gotelint,
daz si mir her sende ir liebez swesterkint,
und ze ieglîchem zwelf ritter, des sint die helde wert,
und ze ieglîchem zwelf knehte, den koufe ich allen swert.>)
sie rusten sich ûf balde, die recken vil gemeit.
hern dietrîches reise was manegem vil leit.
dô huoben sich die herren gein îsenburc an die vart,
dâ der münech durch rôsen herûz gezücket wart.
dô reit ze aller vorderst meister hiltebrant.
her dietrîch von berne kam ime nâch gerant.
sînen schilt und sper vuorte selbe der degen hêr,
alsô tet ouch meister hiltebrant. mit im reit nieman mêr.
an dem vünften morgen und eine wîle dâvor
dô wâren die herren komen gein îsenburc an daz tor,
dô die müneche sungen mettîne alsô vruo.
die herren mit den schilten stapfeten vaste zuo.
hiltebrant begunde klopfen:< balde lât mich în.
ich wil in disem klôster ein predegaere ouch sîn.>
der münech rief wol balde:< wer klopfet an dem tor?
balde luoge hinûze, wer nu sî dâvor.
bringet mir mînen harnesch und mîn vil guot swert
( swaz sie denne suochent, des werdent sie gewert)
und mînen helm liehten,> sprach der münech ilsân,
< wellen sie den münech twingen, daz wer ich, ob ich kan.
ich hân den mînen harnesch,> sprach der münech ilsân.
< waeren ir da drîzec, ich wolte sie bestân,
mir breche dan daz swert in der hende mîn,
wir wellen in dem klôster von in ungesêret sîn.
balde luoge hinûze, wer vor der porten sî.>
< herre, ez ist ein alter und vüeret wolve drî
und vüeret ûf dem helme ein guldîn sarbant.>
< wâfen, iemer wâfen! ez ist mîn bruoder hiltebrant.>
< bî ime hebet ein junger ûf eime snellen marc.
mich dünket an den sinnen, ez sî ein helt starc.
er vüeret an dem schilte einen lewen griulîch.>
< er mac ez wol volbringen, ez ist mîn her dietrîch.>
dô trat vür die porten der münech ilsân.
dô truoc er ob den ringen eine grâwe kutten an.
dô truoc er ob den beinen zwô dicke grâwe hosen.
er trat vür die porten, der maere wolt er losen.
< benedicite, bruoder!> sprach meister hiltebrant.
< nu geleite dich der tiuvel,> sprach der münech al zehant,
< daz du jârlanc rîtest ûf des strîtes vach!
du möhtest bî vroun uoten lieber haben guot gemach.>
< daz taete ich, ob ich möhte,> sprach meister hiltebrant.
< ich muoz nâch rôsen rîten, man hât nâch uns gesant,
kriemhilt diu schoene, ich wil ze ir hôchgezît.>
< ez schînet wol, lieber bruoder, daz ir ein tôre sît.>...
< mîn herre heizet dich biten,> sprach meister hiltebrant,< daz du ime die triuwe leistest, die du im gaebe mit der hant: du gelobetest im eine reise und swüere im einen eit, swenne er wolte rîten, sô woltest du sîn bereit.>< nu mac ich niemer reisen,> sprach der münech ilsân,< doch weiz ich wol darumbe, daz ich'z gelobet hân: wirret iuch iht ze berne, sô wil ich mit iu varn, der reise dâhin gein wormze wil ich mich bewarn.> dô sprach hiltebrant der alte:< lieber bruoder mîn, brüederlîcher triuwe solt du ermanet sîn. ez stât an dem brieve, als uns diu maget enpôt: mir noch mîme herren tete helfe nie sô nôt.>< ir helfet iuwerm bruoder,> sprach her dietrîch,< und lât ir in al einen, ez stât iu lesterlîch.>< herre, ich wil im volgen,> sprach der münech ilsân,< ich belibe lieber heime, woltet ir mich's erlân. nu wil ich iuch gerne helfen,> sprach der münech ilsân,< nu luoget mich, her dietrîch, waz ich ze strîte hân.> dô zôch er abe die kutten und warf sie in daz gras: hei, wie wünneclîche der münech gewâfent was!< waz traget ir under den hosen?> sprach meister hiltebrant.< daz tuon ich, lieber bruoder, mîn alt sturmgewant.> dô schouwete der von berne des müneches ilsân swert:< eines vrischen predegerstabes sît ir wol gewert. swen ir dem banne entslahet mit dem predegerstap, ich gibe iu des mîne triuwe, ez volget im in sîn grap. wisten'z bî dem rîne die snellen burgaere, ê sie bîhte spraechen, sie würden ê zwîvelaere.>< ich wil gein wormze rîten und schouwen des rînes vluz, nâch eime rôsenkranze, nâch einer juncvroun kus. nu wizzet, mîn her dietrîch, ez wirt dâ vollebrâht, daz kriemhilt möhte wellen, daz si's nie hête gedâht, der rôsen und der bluomen, daz sol man glouben mir. sît ir nâch hübeschen recken ist worden alsô gir, sô wellen wir sie lân schouwen manegen werden man, der ir den stoup von den ougen wol abe geblâsen kan. wellet ir hie beiten, ir lieben herren mîn, wellet ir hie ezzen, ich gibe iu guoten wîn: die müneche müezen's gelten,> sprach der snelle man,< ez sî in liep oder leit, ez wirt in doch getân.> dô besamente sich der abbet mit sîner bruoderschaft. sie bâten got von himel über des müneches kraft. dô sprach ze der samenunge von bern her dietrîch:< lât ir in niht her wider în, ich zerstoere iuch sicherlîch.> dô sprach zehant der abbet:< daz sî iu unverseit, daz ir in hinnen vüeret: daz ist uns allen leit. nu hât dize klôster des mannes iemer vrumen. er sî lebende oder tôt, er ist uns willekumen.> dô sie dâ gâzen und getrunken, man zôch dar ein marc was schemminges bruoder, michel unde starc. sîn swert daz gurte er selbe umbe, der münech ilsân: mit grimmeclîchem zorne er ez bî dem gehilze nam. dô gienc er vür den abbet, der münech ilsân. er sprach:< vil lieber herre, iuwern urloup muoz ich hân. wir müezen alle dienen von berne hern dietrîch.>< ich gibe iu gerne urloup,> sprach der abbet sicherlîch. dô hiez er im balde bringen sîn sper und sînen schilt, dâmit er bî sînen zîten dicke hête gespilt.... daz guote ros wart von im überschriten. urloup nâmen die herren, von dem klôster sie dô riten. dô volgeten im vür daz klôster, die müneche und ir man. sie begunden alle vluochen dem müneche ilsân:< daz du dich hâst gescheiden von dîner bruoderschaft, des muost du werden erstochen und niemer sigehaft! er ist ein man sô starke, wir sîn mit ime betrogen: er hât uns mit unserm hâre vil dicke umbe gezogen, swenne wir niht entâten, daz er uns gebôt, wir liten) in disem klôster angest unde nôt.> dô sprâchen die alten bruoder:< wir wellen got loben er hât uns mit unserm hâre vil dicke umbe gezogen, daz uns der voget von berne her nâch ime kam. wir hoffen wir sîn erloeset von dem unsaelegen man.> an dem vünften morgen, dô ûf brach der tac, dô kâmen die herren ze berne, dâ daz gesinde lac, âne wolfhart al eine der lac an einer sunderstat. dô er diu maere hôrte, er huop sich ûf den pfat. er gienc ze den helden, ze eime er dô sprach:< nu hoeret, ir herren alle, mîn grôz ungemach: ez hât der voget von berne einen münech mit ime brâht. ich enkan niht wizzen, waz er mit ime habe bedâht.>< spottest du mîn?> sprach heime.< nein helt, vernim mîn wort: wilt du es niht gelouben, sô sich in selbe dort.> ûf sprungen dô die herren alle samt zehant, dô tâten sie ane ir schuohe und ander ir gewant. die der schuohe niht kunden vinden, die liefen barvuoz, hern dietrîchen ze enpfâhen mit ir hübeschen gruoz. sie liefen alle gelîche, ze der porten was in gâch, âne wolfhart al eine, der sleich hinden nâch. dô sprachen dâ die herren alle samt gelîch:< sît gote willekomen, von berne her dietrîch! sît ouch willekomen, der alte hiltebrant! wot der übel tiuvel! waz sol der münech in ditze lant?>< waz welt ir hie, her münech?> sprach der küene wolfhart,< hebet iuch ze der zellen balde ûf die vart! ich wil mit iu niht verre reisen in vremediu lant.>< ir endürfet iuch sîn niht schemen,> sprach meister hiltebrant.< wer ist der ritter junge?> sprach der münech ilsân,< wil er es niht gerâten, einen drüzzelslac muoz er hân.>< des enpaere ich gerne,> sprach wolfhart ernestlîch.< welt ir unbescheiden werden?> sprach her dietrîch.< wer ist der ritter junge,> sprach der münech dô,< der sich mit sîm übermuote wiget alsô hô?>< du wirst in wol erkennen,> sprach meister hiltebrant,< jâ ist er dîner swester sun, daz tuon ich dir bekant.>< ist ez denne wolfhart?> sprach der münech ilsân,< daz ich in niht erkenne, den selben jungen man! nu lac er in der wagen, dô ich in ze leste sach. daz ich von im solte lîden daz grôze ungemach! sie sint nâch dir gewahsen, wolfhart und sigestap: ân groze stürme koment sie niemer in ir grap. nu müeze sie got behüeten!> sprach der münech ilsân,< daz ich sie hân vunden, die zwêne jungen man!>< die rede lât belîben,> sprach meister hiltebrant,< und rüstet iuch vil balde, ir recken alle samt, daz wir betwingen bî dem rîne die helden lobelîch.>< wof ûf, wir müezen hinnen!> sprach her dietrîch. dô reit der künec etzel wider in sîn lant, mit ime der von berne und meister hiltebrant, wolfhart unde sigestap und der münech ilsân, die wâren ir herren mit ganzen triuwen undertân. dô der künec etzel wider heim kam, dô sach man mit im rîten manegen werden man. gein in gienc vrou herche, diu edel künegîn. si enpfienc dô die herren mit maneger juncvrouwen fîn. dô nam der künec etzel den berner mit der hant, anderhalp dargegen den alten hiltebrant. der dritte daz was rüedegêr, ein marcgrâve rîch. er vuorte sie vür die künegîn, si was minneclîch. dô sprach gezogenlîche diu edel künegîn guot:< sît willekomen, von berne ein vürste hôchgemuot, und ouch willekomen, meister hiltebrant.> dô enpfienc si wol mit zühten die recken alle samt. dô seiten sie diu maere der küneginne guot von der boteschefte, diu was sô hôchgemuot. man seite ir von dem garten, der waere schône bereit, darinne waere nâch wunsche manec juncvrouwe vil gemeit. sie seiten ir von dem giuden, daz an dem rîne was, sie seiten ir von dem gevügel, daz ûf der linden saz, sie seiten ir von den meiden, die waeren schoene und glanz, ez trüeg ieglîchiu ûf ir houpte von rôsen einen kranz. sie seiten ir von den zwelven, die waeren schône ze velde komen:< von ir wâfenrocken hât nieman volle vernomen: ûf ieglîchen ist gesmidet zwelf guldîne vogel, man muoz ir lieht gesiune in al der werlte loben.> dô sprach gezogenlîche diu küneginne rîch:< nu bringet uns der rôsen, von bern her dietrîch, daz wil ich umb iuch verdienen, die wîle ich hân daz leben, und iu mit mînen henden rîche gâbe geben.> dô sprach der juncvroun einiu:< ach got, möhte ez sîn! swelher herre uns braehte der rôsen von dem rîn, und swelher durch unsern willen kumet dar geriten, der hât den prîs gewunnen nâch vürstlîchen siten.> dô sprach ze in vrou herche diu edel künegîn:< nu hân ich mir ze hûse manege vrouwen fîn. nu dar, ir zieren helde, verdienet rîchen solt, daz ich und mîne meide iu iemer wesen holt. wert iuch vrümeclîche durch den willen mîn, daz wil ich iemer mêre umb iuch verdienende sîn, und slahet tiefe wunden nider ûf den grunt, des danket iu hie heime manec rôter munt. hânt sie bî dem rîne ir rocke überzogen, ûf ieglîchen gesmidet zwelf guldîne vogel, sô wil ich ûf die iuwern alle samt besunder ûf ieglîch heizen smiden zwelf guldîniu merwunder.> aller êrst liez vrou herche die kisten ûf tuon, dô begunde diu vrouwe werben umb sô grôzen ruom. si sprach:< nemet daz gesteine und daz golt sô rîch, slaht ez ûf die rocke sô rehte wünneclîch.> die goldsmide hiez si smiden mit ellenthafter hant. manec liehtez merwunder wart in dô bekant, daz ez von den rocken harte liehte erschein. ieglîchez hêt in sîm munde einen liehten karfunkelstein. den hamer hiez si slahen ûf daz golt sô rôt, wan ez diu küneginne allez dô gebôt. darîn was gevüeget manec edel stein, der durch sîne tugende sô wünneclîche schein. dô hiez si die helme alle samt durchgraben mit dem edeln gesteine, die die zwelf helden solten tragen. darîn was gehenket manec kleinez perlîn, daz durch sîne tugende gap sô unverborgen schîn. diu gedecke hiez si machen manegem snellen marc, ze den sîten enge, ze den brüsten starc. dô sprungen siu gar wîte und wâren es gemeit, daz man von der âventiure noch singet unde seit. ein gezelt hiez man si machen, daz koste rîche habe: golt und edel gesteine schein gar liehte drabe. ez bran nahtes als ein kerze, daz man dâvon gesach. darunder die zwelf helde hêten guot gemach. goldes und edels gesteines was darîn getragen vil. man vant under dem gezelte manec schoenez spil. die tâveln waren helfenbein, klar als ein spiegelglas. obene in dem knopfe der lieht karfunkel was. diu gezierde was bereitet sô rehte wünneclîch, alsô sie solte vüeren ein künec gwalteclîch. darunder wart ir giuden: sie muosten im alle verjehen, daz si bî ir zîten nie kein schoener gezelt hêten gesehen. dô wart diu wîte heide alliu samt beströut mit manegem rîchen gezelte wart der künec ervröut. dem künege muosten dienen sehzehen wîtiu lant, darûz kam ime ze helfe manec küener wîgant. dô hiez diu küneginne balde vür sich stân die edeln zwelf kempfen, die ze strîte solten gân. dô manete si ir helde, diu edel künegîn:< nu lât iuch niht übergiuden ze wormze an dem rîn. wert iuch vrümeclîche durch den willen mîn, daz wil ich iemer mêre umb iuch verdienende sîn. slahet tiefe wunden mit ellenhafter hant. ich gib iu eine juncvroun und darzuo ein wîtez lant.> dô sprachen die recken alle, sie wolten ez gerne tuon, an dem rîne werben umb prîs und umb ruom, daz die schoenen vrouwen müesten der werlte jehen: der prîs der ist ervohten.< wol ûf, ez muoz geschehen!>... alsô manete si ir helde, diu edel künegîn rîch, besunder den von berne, den edeln dietrîch. si sprach:< neinâ, berner, tuo ez durch den willen mîn, schaf, daz dîn lop erhelle ze wormze an dem rîn.> dô sprach der voget von berne:< edeliu künegîn, ez wirt von mir zerhouwen liehter helme schîn, ez wirt ouch übergozzen mit heizem bluote naz. ich slahe tiefe wunden, vürwâr wizze daz. sô wellen wir hinnen rîten durch dînen übermuot und wellen des niht lâzen durch keiner slahte guot,> sprach der voget von berne,< edeliu künegîn, wir tuon ez allez gerne durch den willen dîn. möhten wir sie betwingen mit ellenthafter hant, daz uns müeste dienen künec gibeche und sîn lant mit sînen starken helden, mit schilte und ouch sper, in herverten und in reisen, swâ wir sîn begern.> dô enrette niht mêre von berne her dietrîch. von dannen begunde sich rüsten manec helt lobelîch. urloup nam von den vrouwen manec werder man. vil manec guoter segen wart in nâch getân. urloup nam der von berne ze der küneginne hêr. urloup nam von bechelâren der milte rüedegêr ze den schoenen vrouwen, die dâ sâzen in dem sal. urloup nâmen die herren alle ze der vrouwen überal. urloup nam hiltebrant, gar ein küener man. urloup nam sîn bruoder, der münech ilsân. urloup nam dô sigestap an der selben vart. urloup nam sîn bruoder, der küene wolfhart. urloup nam dô heime, ein ûzerwelter degen. urloup nam dô witege, ein ritter sô erwegen. urloup nam von riuzen hartnît ein künec rîch. urloup nam von kriechen der schoene dietrîch. urloup nam von stîre dietleip der hôchgemuot. urloup nam von tenemarc der junge künec vruot. urloup nam künec etzel und alle sîne man. alsô vrischlîche huoben sie sich von dan. dô brâhten sie ûf die heiden manege banier rîch. diu ros wâren verdecket alsô wünneclîch. ûf den gekrônten helmen manec zimier lac, daz dâvon erlûhte rehte alsô der tac. dô hiez der künec ûf blâsen balde sîn herhorn. darzuo begunde sich rüsten manec helt hôchgeborn. der sturmvane wart bevolhen meister hiltebrant. dô vuorte er die herren mit vröuden durch diu lant. dô vuoren sie von hiunen mit einer grôzen maht, daz sie in zweinzec tagen und ouch ein teil der naht wâren bî dem rîne an der stat, dâ wormze lît. dô huop sich umb die rôsen ein engestlîcher strît. dô hiltebrant der alte des rînes vluz ersach: alsô vermezzenlîche er ze den helden sprach:< ir herren von den hiunen, nu merket alle samt, haltet iuch wîslîche in des küneges gibechen lant.> dô stiez er an den anger die banier von der hant. dô sprach ze den recken der alte hiltebrant:< ir herren von den hiunen, nu beitet alle hie. al solhen starken vergen ensâhen iuweriu ougen nie, als einer ist bî dem rîne, den kenne ich harte wol: swer wider sînen willen herüber varn sol, der bedarf guotes glückes, sol ime belîben daz leben. nu wil ich ze ime rîten, ob er uns welle vride geben. jâ ist der selbe verge ein ungevüeger man. er hât zwêne süne, die sint so vreissam. den er sol über vüeren,> sprach meister hiltebrant,< von dem wil er hân vergen solt einen vuoz und eine hant.> dô sprach der von berne:< daz waer ein tiurez pfant, solte ich ime lâzen einen vuoz und eine hant, sô kaeme uns diu übervart hart tiure an. daz wizzet sicherlîche, ich griffe in ê selbe an.> dô sprach der münech ilsân:< lât mich der bote sîn ze dem selben vergen noch hiute an disem rîn. er waenet, ich sî ein waller,> sprach der münech ilsân,< swenne er mînen bart ersiht, der selbe grôze man.>< diz ist ein seltsaen maere,> wolfhart schiere sprach,< wie künde sich daz gevüegen, daz grôze ungemach von disen helden allen gein eime einegen man? wie süln wir dan zwelf helden iemer mê gesigen an? wir süln ime sô rehte vlêhen, alsô man eim esel tuot, sô er niht wil secke tragen, mit eime knütel guot, und süln denne sprechen: nu vüere uns über rîn, daz dir's der tiuvel lône, der liebe herre dîn!> sie wâren manege mîle geriten und gerant. die herren von den hiunen tâten sich dô bekant, daz sie unverzaget waeren in stürmen und strîtes nôt. dô sach man ûf der heiden manege banier von golde rôt. ûz der sat ze wormze nam man der geste war, ritter und vrouwen sâhen alle dar. dô sach man ûz den helmen erschînen manegen stein.< diz ist ein vrî gesinde,> sprâchen sie al gemein,< und ist ein glîch gesmîde mit golde wol durchwegen. mich dünket an der wîse, sie wellen strîtes pflegen in dem rôsengarten bî unsern helden hie. sie waeren ze dem rîne anders komen nie. ir ist vil ân alle mâze, gar ân alle zal: man siht bî dem rîne vol graben unde tal und ir liehte hütten gar wünneclîche stân. daz sich solher geste kriemhilt niht wil erlân, des schende sie der tiuvel mit ir helden guot al umb ir brieve senden, die si zen hiunen tuot! si erhebet mit ir helden manegen strît durch ir hôchvart. ie der man sehe ze ime selben, wie er sich bewart.> an den selben stunden gienc der münech zehant einhalp des rînes, dâ er den vergen vant:< wilt du über vüeren zwelf bruoder gotelîch? daz wellen sie dir lônen, daz wizze sicherlîch.> jensît an dem rîne der guote verge sprach, dô er den münech ilsân mit siner kutten sach:< jâ, vil lieber bruoder, ich wil iuch gern über vüeren.> dô begunde er mit dem riemen daz schif vaste rüeren. dô er kam herüber und sach daz er was bereit, er sprach:< her münech sô veiger, waz hât ir mir geseit? rîtet ir wallebruoder in iuwerm lande alsô, sô mac der übel tiuvel iuwers gebetes werden vrô. rîtet ir in dem iuwerm lande alsô sêre durch got mit harnesch und mit ringen, daz ist der groeste spot, der in tûsent jâren ie mê erhaben wart. waz hât ir mir gelogen, ir alter lasterbart!> der verge zoch daz ruoder, ûf den münech er sluoc. münech ilsân mit dem barte hête liste dô genuoc: er underspranc dem vergen daz breite ruoder lanc. sie sluogen ûf einander manegen herten swanc. der münech zôch den vergen ze ime an den staden. sie begunden von herten streichen in dem sweize baden, daz daz bluot vür den vergen ûf die erde viel. sie sluogen mit den viusten einander in den giel. der münech gap dem vergen einen herten druc, daz er ze der erden muoste tuon einen buc.< numme dumme âmen!> sprach der verge zehant,< al solher starker tiuvel wart mir nie mê bekant. in stürmen und in strîten wart ich nie gevalt: nu hât er mich betwungen sô gar in sînen gewalt, als ich von siben jâren sî ein kleinez kint.> münech ilsân mit dem barte sprach:< mich wunder nimt, war dir, küener verge, diu sterke komen sî. nu hân ich manegen helden sô dicke gewonet bî mit mîme scharfen swerte, daz ich trage in der hant. wil er es niht gerâten, ez geschiht im ouch zehant. nu werfet hin daz ruoder und grîfet ze dem swert: ir werdet von mîme lîbe strîtes wol gewert.> do sluogen sie ûf einander manegen herten streich. münech ilsân mit dem barte was dem strîte niht ze weich. er sprach gar zorneclîche:< nu wer ich doch mich. nu bin ich doch ein kempfe zweier vürsten lobelîch, des berners und künec etzeln dâher ûz hiunenlant: die wellen sich lâzen schouwen, die vürsten beide samt, noch hiute an disem rîne mit ir helden snel. du muost uns über vüeren, daz wizze âne spel.>......< sô lât iuwer strîten,> der verge schiere sprach,< sô rehte liebe geste ich nie mê hie gesach, sô die von den hiunen mit ir helden fîn, sît nâch in hât gesendet kriemhilt diu künegîn. solt ich mich denne setzen wider die helden vrî, sô möhte mir grôziu tôrheit vil nâhe wonen bî, sît daz ir vrou kriemhilt selbe hât begert. swaz ir an mir gesinnet, des sült ir sîn gewert.> dô hiez er ze den staden schiffe bereiten genuoc: darîn trat vermezzenlîche manec ritter kluoc mit sîme gekrônten helme gar vrîlîche an der stunt. norpreht hiez der verge und sprach durch den munt:< sît gote willekomen, ir herren ûz hiunenlant! ir wâret mir waerlîche vor gar unbekant. hân ich iuwer keime ze leide iht getân, der darumb wil zürnen, der sol mir'z varn lân.> dô sprâchen die recken alle, sie wolten'z gerne tuon. alsô schuof ime der verge selb ein staete suon. darnâch vuorte er über manegen werden gast, des schilt und ouch des harnesch gap gar liehten glast. dô trat in daz schif der küene wolfhart. dô sprach der verge norpreht:< ez ist übel hie bewart. der lange stât ze tobene, er mac wol der tiuvel sîn. belîbet er in dem schiffe, er tritet ez in den rîn.> dô hiez man ûz springen wolfharten den küenen degen. er hête vil nâch versûmet umb sîn werdez leben. hêten im niht geholfen die gesellen sîn, wolfhart waere ertrunken ze wormze in dem rîn. norpreht der verge anders niht enpflac mit sînen vil snellen schiffen unz an den dritten tac, wan daz er über vuorte künec etzeln und sîne man. dô sach ûz der stat ze wormze manec vrouwe lobesam. ûz der stat ze wormze vil der liute sprach:< bî allen unsern tagen kein ouge nie gesach sô vil der stolzen helde vüeren über rîn. kriemhilt diu schoene mac wol in noeten sîn. koment sie in den garten, waerlîche ez geschiht solher grôzer ungevuoc, daz man mir vergiht, kriemhilte sîn erslagen ir besten helde zart. solhiu grôziu reise nie mê gebrûwen wart.> dô er über brâhte manegen stolzen degen, dô sprach der künec etzel:< nu sült ir merken eben, ir vil stolzer verge, daz wir iu niht envrumen, weder golt noch silber, unz wir wider kumen. bringe ich dan her wider manegen küenen degen von kriemhilte recken, sô wirt iu gegeben mîn guot mit solher triuwe, daz ir mir's saget danc. nu lât iu bî dem rîne niht die wîle sîn ze lanc.>< ach vürste und lieber herre,> der verge schiere sprach,< geschiht iu in dem garten hie kein ungemach von kriemhilte recken, daz waere mir sêre leit. nu komet, swenne ir wellet, sô bin ich iu bereit.> alsô kâmen dô die helde vür wormze ûf daz velt, sie sluogen ûf vroelîche manec wünneclîch gezelt. des küneges von den hiunen gezelt was alsô starc, wan ez hête gekostet mê denne tûsent marc. dô sprach wolfhart der küene:< warumbe sîn wir her komen? ze strîten umb des rîches krône? des hân ich noch niht vernomen. oder durch willen schoener vrouwen? der mir daz taete bekant, sô wolte ich helme schrôten,> sprach der küene wîgant. dô sprach der helt witege:< wir süln alle jagen einen boten in den garten, der uns diu maere künne sagen, ob die helde bî dem rîne ze dem strîte sîn bereit, oder ob in dem garten sî diu künegîn vil gemeit.>< ja,> sprach hartnît von riuzen,< mir ist ein maere geseit, vünf hundert schoener vrouwen sîn ûf der heiden breit: in dem rôsengarten muoz der strît geschehen.>< wolte got,> sprach wolfhart,< daz ich in ein stunt solte sehen!> dô sprach hiltebrant der alte:< lieber ôheim mîn, du wirst strîtes wol gewert ze wormze an dem rîn. ê dan wir uns gescheiden ûz den rôsen rôt, wizze ûf mîne triuwe, du kumest es in nôt.> dô sprach der voget von berne, der vürste hôchgemuot:< ze dirre boteschefte ist nieman alsô guot alsô rüedegêr von bechelâren der marcgrave milt: der vüeret vor den vrouwen wol der êren schilt.> dô sprach der künec etzel:< ach milter rüedegêr, rît hin in den garten und ervar uns diu maer, ob die herren von dem rîne ze strîte sîn bereit, oder ob in dem garten sî diu künegîn gemeit.> dô sprach der marcgrâve:< ich hôrte ein maere sagen, eines rîchen küneges bote sol rîchiu kleider tragen, den man wil senden ze sîme ebengenôz. trüeg er niht rîcher kleider, sîn laster würde grôz.> dô hiez der künec etzel ein gewant hervür tragen, daz koste zweinzec tûsent marc, mit golde wol durchslagen: darîn was genaejet manec edel stein, der durch sîne tugende sô wünneclîche schein. dô sprach der von berne:< nemet daz gwant sô rîch, sô müget ir wol rîten eines küneges boten gelîch vür die schoenen vrouwen in die rôsen hin, sô müezen sie alle schouwen ûf daz golt sô fîn.> dô rüedegêr der milte ersach daz guldîn gwant, dô enpfienc er'z alsô schône und leite es ane zehant. er besach ez über die brüste, dâ was ez alsô guot. mit vroelîchem herzen wart er hôchgemuot. von dem klâren golde gap daz gwant rîchen glast. dem milten marcgrâven an vröuden nie gebrast. sîn ros stuont gesatelt ûf einer heiden breit: er reit niht al eine, ein kneht mit ime reit. dô er vür den garten kam, abe stuont der küene man. dô wolte der marcgrâve vür die schoenen vrouwen gân. er trat von dem rosse nider in daz gras. vil schiere ez von sîm knehte dô gebunden was. dô wuot er durch die rôsen, der küene wîgant, daz von ime erlûhte sîn guldîn gewant. er kam vür die vrouwen, als ein rîcher bote tuot. sie wâren under der linden alle samt hôchgemuot. ein gehimelze obene swebete vor der künegîn. die gruozte er tugentlîche, der milte marcgrâve fîn. dô wart er wol enpfangen von der küneginne hêr. dô dankete ir mit zühten der milte rüedegêr. dô sprach der vrouwen einiu:< er ist uns unbekant. sage vürste rîche, wie bist du genant?> dô sprach der marcgrâve sô rehte tugentlîch:< ich diene künec etzeln und von berne hern dietrîch. durch solhe âventiure bin ich her gesant: diu schoenste under iu allen, wie ist diu genant?>< diu schoenste under uns allen ist kriemhilt diu schoene meit, eines rîchen küneges tohter, von der man wunder seit. vünf hundert schoener vrouwen muoz man bî ir sehen. in disem rôsengarten muoz der strît geschehen. kriemhilte der schoenen ist der gewalt gegeben. swelhe zwêne si scheidet, die behaltent wol daz leben.> dô enrette niht mêre der milte rüedegêr. dô wart er wol enpfangen von einer juncvroun hêr. die schoenen vrouwen liepten sich lieplîchen an. den dankete tugentlîche der milte marcman. die schoenen vrouwen sâzen bî ime in einer schar. der schoensten under in allen, er nam ir genuoc war, dâbî hête er gerne die künegîn bekant: er wolte ir sagen maere von dem künege ûz hiunenlant. zwelf rîche küneges tohter sâzen vor im in daz gras. diu schoenste under in allen gar schône gezieret was. si was ouch an dem lîbe ein stolziu maget kluoc. eine krônen von rôtem golde si ûf ir houpte truoc. diu krône was gezieret mit vünf stollen wünneclîch, alsô schône gezieret mit edelm gesteine rîch. swenne sich wolte neigen diu edel künegîn, sô gap daz edel gesteine von der krônen liehten schîn. in dem ersten stollen lac ein kôrallelîn, in dem andern stollen ein edeler smâract fîn, ob den zwein stollen ein liehter karfunkelstein, der ze allen zîten sô rehte wünneclîche erschein. in dem dritten stollen lac ein liehter jâchant, in dem vierden stollen ein schoener adamant, ob den zwein stollen ein liehter rubîn guot, der bran ze allen zîten als ein heiziu gluot. in dem vünften stollen lâgen zwei bilde guldîn, daz ein was sîvride gelîch, daz ander der künegîn. ob den stollen allen lac manec edel stein, der durch sîne tugende sô wünneclîche erschein. êrste was der marcgrâve vür die künegîn komen. er sprach:< vil edeliu künegîn, noch hât ir niht vernomen, warumbe ich von den hiunen an den rîn bin gerant. vil edeliu küneginne, daz tuon ich iu bekant.> dô kniewete der marcgrâve vür die künegîn al zehant, alsô tugentlîche gap er ir den brief enhant. vor ir stuont ein schrîber, si bôt in ime dar. si sprach:< leset, lieber meister, sô nemen wir sîn war.> dô der schrîbaere den brief ûf gebrach, heiâ, wie lûte er lachte! nu hoeret wie er sprach:< ez stât in dem brieve wunders alsô vil von zwein rîchen künegen: der ez nu merken wil, der darf wol lieplîch lachen, disiu maere sint sô klâr: uns enpiutet künec etzel und der berner her vürwâr, sie wellen heime suochen kriemhilte die künegîn und ir starken helden mit strîte wonen bî. ez sprichet der künec etzel und her dietrîch von bern, kriemhilte der schoenen wellen sie strîtes gewern: sie wellen ir hie zertreten die bluomen und daz gras, daz siu begozzen werdent mit heizem bluote naz.> dô sprach diu küneginne:< daz selbe ich in enpôt. der strît muoz geschehen in den rôsen rôt. ist ez daz sie mînen helden mit strîte gesigent an, sô muoz in vater und bruoder sîn dienstes undertân.> dô sprach ein juncvrouwe ze dem marcgrâven zehant:< neinâ, vürste rîche, tuo ez wîte erkant, der garte sî zerstoeret, darinne die rôsen rôt, sît daz ez diu vrouwe durch ir hôchvart gebôt.> dô diu küneginne hôrte unde sach, daz diu juncvrouwe ze dem marcgrâven sprach, si stuont ûf von dem gestüele, ze in beiden si dô trat. der milte marcgrâve der juncvroun rede niemer bat. dô sprach diu juncvrouwe:< ez ist der wille mîn, sît daz ez hât gehoeret diu edel künegîn, sô bite ich iuch hie hoeren den sanc der vogellîn, oder ich muoz von ir hulden iemer mê gescheiden sîn.> dô tet der marcgrâve alsô ein biderman, der sich ze vrouwen hulden wol gelieben kan: er sprach ze der küneginne, ir garte waere schône bereit. des vröute sich ir herze, der künegîn gemeit. dô sprach der marcgrâve, der degen unverzeit:< möhte uns werden ze hoeren ab der linden breit von maneger süezen stimme gesanc der vogellîn!>< daz sol vrîlîche geschehen,> sprach diu künegîn. die belge hiez man drücken, durch die roeren gienc der wint obene in den linden, dâ diu vogellîn sint: siu sungen under einander, kleine und dâbî grôz. ez enwart nie herze sô trûrec, daz der kurzwîle verdrôz. manec vogellîn sô kleine dâ sô lûte sanc, daz ez in den lüften alsô wît erklanc. sie sungen under einander, lêrche und nahtegal, daz ez ûz dem rôten golde so lieplîchen erhal. dô sprach der marcgrâve sô rehte tugentlîch:< ir hât hie ûf der erden ein ganzez himelrîch. möht ich darinne belîben, die wîle ich leben mac, mir waere bî disen vrouwen ein ganz jâr als ein kurzer tac.> dô spilte ein juncvrouwe die rotten sô wünneclîch: swer daz spil hôrte, der wart vröudenrîch. hinder sich trat der marcgrâve und zôch abe sîn gewant: der juncvroun mit der rotten der gap er'z in ir hant. dô sprach diu juncvrouwe:< waz vürsten mac diz wesen, der sich sô rîcher gâben gein vrouwen mac erwegen? er mac wol sîn ein vürste oder sîn genôz oder ein rîcher keiser: sîne gâben sint sô grôz.> dô sprach diu küneginne:< er ist uns unbekant. sage, vürste rîche, wie bist du genant?> dô sprach der marcgrâve sô rehte tugentlîch:< ich diene künec etzeln und von berne hern dietrîch, und vroun herchen der milten bin ich undertân: ich bin geheizen rüedegêr der von bechelân.> si sprach:< helt, von dînen tugenden ist mir vil geseit. sihst du vor dir sitzen zwelf juncvroun wol gemeit? der wil ich dir eine geben, edeler vürste rîch, mit einer guldînen krônen und darzuo ein künecrîch.> dô sprach der marcgrâve als ein rehter biderber man:< wie lützel mir vrou gotelint dirre genâde gân! ich wil mich mit der benüegen, küneginne kluoc, sît daz mich got von himel des êrsten zuo z'ir truoc, sô wil ich ir stâte lâzen, daz ich ir gelobet hân, und mich aller vrouwen mâzen, dâ geloubet an, und wil ouch bî ir alten, der mir daz leben lât iuwer recken in dem garten, daz alles an gote stât. süln wir hinnen vüeren die rôsenkrenze kluoc, ez enwart nie schapel alsô sûr, daz man ie ûz getruoc. durch solhe âventiure bin ich her gesant, wenne wir süln komen mit verwâfenter hant, oder wâ wir süln strîten, daz tuot mir hie kunt.> dô sprach diu küneginne:< al hie an dirre stunt. in disem rôsengarten muoz der strît geschehen. mit beiden mînen ougen wil ich in ane sehen. swelhe zwêne ich scheide, die behaltent wol daz leben. heiz sie komen, swenne sie wellen, die sich des strîtes hân erwegen.> von dannen schiet her rüedegêr umb den mitten tac. dô reit er alsô balde, dâ daz gesinde lac. sie schriwen alle gelîche:< ach milter rüedegêr, nu sage uns alsô balde von den recken maer.> dô vrâgete der von berne den marcgrâven al zehant:< wâ hât ir iu gelâzen iuwer guldîn gewant?> dô sprach der marcgrâve:< herre, her dietrîch, ich liez ez einer juncvroun, daz wizzet sicherlîch. diu machete in dem garten vröuden alsô vil: ez gehôrte ûf erden nie kein man süezer spil von harfen und von rotten, dan diu juncvrouwe kan.> dô sprâchen die herren alle:< du bist ein milter man.> dô mohten sie ân diu maere langer niht gewesen. dô sprach rüedegêr der milte:< ich bin im paradîse gewesen. dâ sint vrouwen inne und wünneclîchiu kint, daz ez aller ougen ir trûren abe nimt. dâ schînet ûz der sîden vil manec rôter munt. ir lachen und ir kôsen tuot uns vröude kunt. gegrüezet wird sô schône vil manec ritters lîp. ez gesâhen nie ougen sô wünneclîchiu wîp. solt ich ez al durchgründen, ich waere unmüezec gnuoc, die vröude, die ich gesehen hân in dem rôsengarten kluoc.> sô sprach der marcgrâve,< sô werdet mir niemer holt: deme dâ wirt ein küssen, daz ist ein rîcher solt.> dô sprach wolfhart der küene:< nu bin ich aber vrô, daz ich bin her geriten und niht beleip al dô: wer solte denne erben daz paradîs vür mich? dâ wil ich ane schouwen manec mündel minneclîch.>< sô ist ez aber swaere, daz uns diu meit enpôt: der strît muoz geschehen in den rôsen rôt.( diu linde ist umbehangen vür den sunnen schîn. dâ darf nieman trûren, man vindet juncvroun fîn. in solher ahte wîse der garte ist ane geleit. die recken von dem rîne sint alle ze strîte bereit.) uns kan nieman gescheiden ân einen starken strît.>< des vröuwe ich mich,> sprach wolfhart,< daz ez alsô lît. süln wir denne strîten der küneginne vor, daz daz under der linden sehent die vrouwen klâr, sô wirt ein schimpf erhaben, ez gât ein siufzen nâch.> den recken von den hiunen was ze strîten gâch. dô sprach sigestap der junge:< mir ist ze strîte gir.> dô sprach wolfhart der küene:< alsô ist ouch mir. sô süln wir einen boten senden, daz ez sich niht ziehe lanc ze strîten in dem garten. daz rede ich âne wanc.>< wen wellen wir dar senden?> sprach her dietrîch.< daz sage ich iu schiere,> sprach der margrâve rîch,< dâ süln wir hin senden den alten hiltebrant, der kennet bî dem rîne die recken alle samt.> der tac nam ein ende, diu naht den sige gewan. dô verwâfente sich sô schiere sigestap der junge man. sînen schilt begunde er vazzen, den helm er ûf gebant, ein sper grôz als ein arm nam er in sîne hant. ir zelt und ir hütten wâren wünneclîche gemacht. sigestap der junge pflac dô der schiltwaht. dô begegente im ûf der verte rienolt von meilant. er vrâgete in wie er hieze. er seite ez ime al zehant:< ich bin geheizen rienolt dâher von meilant. sage, degen küene, wie bist du genant?> sigestap der junge im sîns namen niht enseit. dô widerseiten sie einander ûf der heiden breit.... sie treip ûf einander ir beider grôzer zorn. sie ruorten diu ros vaste ze den sîten mit dem sporn. die schefte sie zerstâchen mit ellenthafter hant. sie griffen ze den swerten schiere dô zehant. zweier vürsten kempfen zesamene wâren komen. ein ungevüeger schade wart von in dô vernomen. rienolt der küene gap sigestap einen slac, daz der ritter edel vor im ûf dem satelbogen lac. des slages sich erholte sigestap der junge man, harte snelleclîche reit er in wider an. eine ungevüege wunden er ime wider sluoc. dô her rienolt der wunden enpfant, von der ban er sich huop. dô beleip er ûf der warte, sigestap der junge man, unz ez begunde tagen. er huop sich dô von dan und seite von âventiure hern dietrîche maere, wie im ûf der warte dâ geschehen waere. dô sprach der voget von berne:< getriuwer hiltebrant, nu rît ze dem künege hie ûz niderlant, ob er uns welle suochen zwelf küene degen, sô wellen wir ûz den unsern zwelve dargegen wegen.> dô ensûmte sich niht lange der alte hiltebrant, dô reit er ze künec gibechen dem maeren wîgant. dô wart er wol enpfangen von den helden ûf der wal, den dankete tugentlîche hiltebrant überal. dô sprach gezogenlîche der alte hiltebrant:< edeler künec rîche, ich bin her ze iu gesant, ob ir ûz iuwern helden welt suochen zwelf degen, sô wellen wir ûz den unsern zwelve dargegen wegen.> dô sprach der künec gibeche:< ich wil der êrste sîn ze strîten in dem garten vor der tohter mîn. ich hân'z bî mînen zîten dicke mê getân. in dem rôsengarten wil ich der kempfen einen bestân.>< sô bin ich in der ahte, hundert jâr sîn mir gezalt: sô bestân ich iuch selbe,> sprach hiltebrant der alt.< wer bestât mir gunthêren, mînen sun den degen guot?>< den bestât von tenemarke der junge künec vruot.>< wer bestât mir sînen bruoder, der heizet gêrnôt? mit sweme er hât gestriten, die sluoc er alle tôt.>< daz sage ich iu schiere und wil iuch'z wizzen lân: den bestât rüedegêr der von bechelân.>< wer bestât mir hagenen? der muoz ouch an die vart.>< den bestât von garte mîn ôheim wolfhart.>< wer bestât mir walthêren, von kerlingen genant?>< den bestât hartnît, ein künec ûz riuzenlant.>< wer bestât mir stüefingen, einen künec ûz îrlant? der vihtet alsô sêre und ist ein küener wîgant. ich sage dir sicherlîche, er ist ein helt guot.>< den bestât von stîre dietleip der hôchgemuot.>< wer bestât mir einen risen, der heizet aspriân? der vüert zwei swert in einer scheiden, dâmite er vehten kan. er ist ein rise lange, daz sî dir geseit.>< den bestât witege, der mîmingen treit.>< wer bestât mir einen risen, der heizet schrûtân? dem sint die priuzen unz an daz mer durch vorhte undertân. den hân ich ûf mîme hove wol zweinzec jâr gezogen.>< den bestât heime, der hât vier ellenbogen.>< wer bestât mir einen ritter, der heizet herbort, der in allen stürmen keinen strît nie gevorht? er ist ein degen küene, daz wizze sicherlîch.>< den bestât von kriechen der schoene dietrîch.>< wer bestât mir volkêren, von alzeie genant? er ist ein videlaere, ein helt ze sîner hant. er ist bî den besten, die ich bî mir hie hân.>< den bestât mîn bruoder, der münech ilsân.>< wer bestât mir sîvriden, den künec ûz niderlant? der vüeret der zwelf swerte ein, daz ist balmunc genant. er vihtet umb mîne tohter, daz wizze sicherlîch.>< den bestât von berne mîn her dietrîch.> dô sprach der künec gibeche:< ist dir iht worden kunt, rienolt ûf der warte wart mir nehten wunt? er mac nie mê gevehten, daz sî dir geseit.>< dô viel sigestap von dem rosse, daz was uns allen leit.> urloup nam von dem künege meister hiltebrant. dô reit er alsô balde, dâ er daz gesinde vant. sie riefen alle gelîche:< hiltebrant, getriuwer man, nu rât uns in triuwen, wie süln wir'z grîfen an?>< der rede sült ir swigen,> sprach meister hiltebrant,< man hât gein iu geteilet, daz tuon ich iu bekant, zwelve der küensten helde, die ich ie gesehen hân. doch getrûwe ich got von himel, wir gesigen in allen an. bereitet iuch vil balde,> sprach meister hiltebrant,< ze strîte in dem garten und rüstet iuch dar zehant, daz ros unde harnesch nâhe bî iu sî. ich hoffe, ez werde im garten etelîcher ein künec vrî. swenne ich eime ruofe, der sol mich verstân: ein ritter nâch dem andern sol ze strîte gân. dâbî sült ir merken, daz ir bejaget ruom.> dô sprâchen die recken alle, sie wolten'z gerne tuon. dô wart recken meister der alte hiltebrant. er schuof, daz die hütten wurden alle verbrant. dô sach man ûf dem velde manegen helt starc mit sîme gekrônten helme, bî ime manec snellez marc. dô hiez der künec ûf blâsen balde sîn herhorn. darzuo begunde sich rüsten manec helt hôchgeborn. sie riten gein dem garten gar vrîlîche ûf dem plân mê denn einen starken roslouf. dô sweic ie der man. hagene von tronege kam hervür gerant. einen silberwîzen schilt vuorte er in der hant. er vuorte ûf dem helme zwei guldîniu wisenthorn. er sprancte in den garten und rief mit grôzem zorn:< wâ nû, von berne getriuwer hiltebrant? mit weme sol ich nu strîten? daz tuo mir bekant!> dô sprach hiltebrant der alte:< daz ist wolfhart. der hebet bî dem künege und ist ze strîte wol bewart under einer banier wîten, si ist von golde rôt.> alsô vrîlîche sprancte wolfhart in die nôt. sîn helm was gesteinet und gap liehten schîn. er vuorte an dem schilte einen wolf was guldîn. er vuorte ûf dem helme, der degen sô gemeit, zwô silberwîze stangen, von den man wunder seit, darane die goltschellen, daz rede ich âne wanc, swenn er den helm erschutte, daz ez vil lûte erklanc. sîn ros gienc in sprüngen, was wîz als ein harm. er vuorte in der hende ein sper grôz als ein arm. sie riten ûf einander, die zwene küenen man. diu ros stiezen einander ze tôde ûf der ban. sie kâmen von den rossen, hinder die schilte sie sich bugen, harte vreislîche zwei scharfiu swert sie zugen. sie striten mit einander, die zwêne zornegen degen, dô wolte sich iedeweder des prîses niht erwegen. sie sluogen ûf einander, die zwêne küenen man, daz diu viures vlamme ûf ir beider helme enpran, daz sich muoste verkêren ir liehter brünnen schîn. wie möhten dô di helde zorneger gewesen sîn! sie sluogen ûf einander, alsô sie waren blint. von ir beider swerten gienc viur alsô ein wint. die ringe begunden rîsen nider in daz gras. wie gar ez von ir vüezen in die erde getreten was! dô sie müede wâren, sie sâzen ûf daz lant. wie bald einer dô dem andern den helm abe gebant! in was von den slegen worden alsô heiz, sie wischten von den ougen den stoup und ouch den sweiz. dô sie der wint erwâte, die zwêne küenen man, sie sprungen ûf gar balde und huoben wider an. sie sluogen ûf einander nâch den alten siten. aller êrste wart engestlîche von in dâ gestriten....... swie küene her hagene waere, sô gerou in doch diu vart, sô schriet im durch die ringe der küene wolfhart. durch schilt und durch halsberc sluoc er im wunden wît, des begunde trûren hagene an der zit. dô was her hagene giuden vil schiere dâ gelegen. aller êrste begunde wolfhart sîn gar vriuntlîche pflegen. schiere hête er gevüeret einen ungevüegen slac, daz ime der küene hagene vor den vüezen gelac. ûf spranc diu küneginne, von der man wunder seit: dô schiet si von einander die recken unverzeit. waere si dar niht komen, wolfhart hêt in ze tôde erslagen. dô muoste man hern hagenen ûz dem garten tragen. hiltebrant der alte ruofen dô began:< wie nû, her wolfhart, wunderküener man? nu sült ir iuwer zürnen gein im lâzen sîn: ich hân iuch strîtes wol gewert ze wormze an dem rîn.> wolfhart begunde ruofen( im was der spot zorn), daz sîn stimme lûte als ein wisenthorn:< ich wil noch mê strîten ûf dem alten grunt, mir werde denne ein küssen von eime rôten munt. verbindet mir die wunden,> alsô sprach wolfhart,< durch willen schoener vrouwen wil ich wider ûf die vart.> hiltebrant der alte zorneclîche sprach:< swiget stille, wolfhart, und habet iuwer gemach!> hiltebrant der alte in under den arm nam und vuorte in von dem ringe, den ûzerwelten man. er zoch im ûz den harnesch. dô sprach der wîgant:< ich muoz noch baz strîten und hie versuochen mîne hant.> dô rief der küene wolfhart wider ûf den plân:< wâ sît ir nû, her hagene? ich wil iuch noch mê bestân.> des antwurte ime diu künegîn vil balde an der zît:< ir hât den prîs gewunnen ûf dirre heiden wît.> dô schiet ûz dem garten, wolfhart der küene man, mit also hôhen êren, daz er im hête gesiget an. dô sprach der voget von berne:< wolfhart ist ungezogen, daz er sich vor hagenen slegen hât hiute sô sêre gebogen.> wolfhart der küene zorneclîche sprach:< swiget, mîn her dietrîch, und habet iuwer gemach! mich dünket an den sinnen, ez ensi niht ein kintspil. sîvrides slege von rîne wirt iu noch ze vil.> do rief der künec gibeche:< aspriân, bist du bereit? umb hagene von tronege ist mir ûzer mâzen leit. nu bist du der aller groeste, den ich iender mac hân: nein, edeler degen küene, des solt du uns geniezen lân.> ûf spranc der rise lanc und dâbî grôz:< nu weiz ich in dem garten niender mînen genôz.> er wâfente sich mit grimme und huop sich ûf die ban. dô rief under den hiunen hiltebrant der küene man:< wâ bist du nû, witege, der liebe geselle mîn? tuo ez durch den von berne, den lieben herren dîn! sihst du in dem garten den risen aspriân? neinâ, degen küene, den solt du hie bestân.> dô sprach der helt witege:< hiltebrant, kanst du mir iht gesagen hân ich dir dînen vater oder bruoder ie erslagen, daz du mich hast verraten gein des tiuvels man und mich hâst gein ime gestellet? nu grîf in selbe an.>... alsô sprach der helt witege, der degen unverzeit:< hiltebrant mich dünket, dir sî mîn leben leit. nu wil ich doch niht strîten mit des tiuvels man: ich naeme niht zweinzec tûsent marc, daz ich in griffe an.> dô sprach der von berne:< nein, witege, küener degen, ich wil dir iemer mêre lîhen unde geben, bringest du den risen hie ûf valles wanc, ach witege, ritter küene, des wil ich dir sagen danc.> alsô sprach der voget von berne:< daz solt du glouben mir: vellest du den risen, ich wil es lônen dir. daz solt du glouben, witege, ûzerwelter man: schemminc daz guote ros wil ich dir wider lân. daz brâhtest du ûz dem berge von dem lieben vater dîn. helt, nu velle den risen: ez sol dîn eigen sîn. ez wart mir dô vor garte, dô du strite mit amelolt. ich wil dir'z wider lâzen: helt, verdiene den solt.> dô sprach der helt witege:< würde mir daz undertân, sô wolte ich willeclîche den risen grôz bestân. noch wil ich niht striten,> sprach witege der wîgant,< ez werde denn umb daz guote ros bürge der alte hiltebrant.> her hiltebrant wart bürge, tuot uns daz buoch bekant....< noch enwil ich niht strîten,> sprach witege der küene degen,< mich wâfent dan marcgrâf rüedegêr und welle mir suone geben.> dô wart schier gewâfent witege der küene degen. umb rüedegêrs sun nuodunc wart im ein staetiu suone gegeben. den schilt bôt ime heime:< got müeze dîn selbe pflegen.> dô spranc er in den garten, witege der küene degen. der rise kam geschriten, er hête vreislîchen ganc: oberhalp des gürtels was er siben klâftern lanc.< nu müeze mich got behüeten!> sprach witege der küene degen,< ich vürhte, der lange tiuvel bringe mich umb mîn leben. er ist sô grôz und sô lanc, der tiuvel, wider mir: ach rîcher crist von himel, mîn arbeit klage ich dir! werder crist von himel, wilt du mir bî gestân? wilt du mir niht helfen, mîn vröude muoz vergân.> der rise mit den zwein swerten huop ûf witegen an, daz er muoste wîchen gein den vrouwen hin dan. doch vaht er listeclîche, witege der helt guot. er kunde sich wol behüeten: wie vaste er wider sluoc! dô was under den recken keiner sô gar überzelt alsô witege der küene, waer er niht gewesen ein helt, schemminc daz guote ros müeste sîn verlorn. doch muoste'z im sûr werden, dem ritter hôchgeborn. dô sprach hiltebrant der alte:< witege, vliuhst du hin dan? schemminc daz guote ros wil mîn herre im selben hân.> dô huop er sich an den risen, witege der wigant, und erreichte in mit mîminge und sluoc im abe ein hant. der rise wart erzürnet: mit der andern hant sluoc er witegen den küenen ûf sînes helmes want, daz er muoste strûchen nider in daz gras. von des risen zorne im daz geschehen was. der rise sluoc witegen, daz er viel ûf diu knie. ez was ime bî sînen tagen vor geschehen nie. ûf spranc der helt witege dem risen zwischen diu bein: er schriet im abe ein vuoz, dem risen gar unrein. er sprach:< ez wirt dir sûre, daz du mich brâhtest ûf diu knie. daz wizze sicherlîche, des wirst du gevellet hie.> er sluoc im abe ein ahsel, alsô wir hoeren sagen: sie möhten niender zwêne ûf einer bâren hân getragen. dô rief diu künegîn:< witege, du solt mir den risen geben.> er tete, als er's niht hôrte, unz er im nam daz leben. dô kêrt er sich herumbe:< waz welt ir stolziu maget? welt ir den risen langen? der sî iu unversaget.>< waz sol mir ein tôter?> sprach diu küneginne zart,< sît dîn lîp von mir des êrsten ane geruofen wart, dô büte du mir ein toubez ôr und woltest mîn niht verstân. sît du in hâst erslagen, sô solt du in selbe hân.>< vil edeliu küneginne, sô zimet es iu vil baz, daz ir in selbe habet, wan er iuwer eigen was. mîn herze stuont in vröuden, dô ich in betwanc und er muoste vallen von mînes swertes klanc.> dô schiet er ûz dem garten, witege der wîgant. schemminc daz guote ros gap im der berner an sîne hant. darûf was schiere gesezzen der degen lobelîch. er sprach:< nu vürhte ich niemer künec noch keiser rîch.>... dô rief der künec gibeche:< wâ bist du nû, schrûtân? rich dînen gesellen, ûzerwelter man! hân ich dir bî mînen zîten ie kein guot getân, vor mîner tohter schoene solt du mich's geniezen lân.> ûf spranc der rise, grôz was sîn zorn, daz er sînen gesellen in dem garten hête verlorn. er sprach:< nu kumet es hiute einer in grôze nôt, daz ich wil hie rechen des küenen aspriânes tôt.> dô wart im sîn gesmîde balde hervür brâht. er wâfente sich sô swinde, alsô swinde, alsô er hête gedaht. er wolte den prîs erwerben vrîlîche ûf der ban. dô rief under den hiunen hiltebrant der küene man:< wâ bist du nû, heime, der liebe geselle mîn? sihst du den risen langen, geborn von dem rîn? mit deme solt du strîten, daz tuon ich dir bekant.> do spranc er in den garten, heime der küene wîgant. er sprach:< mir hât getroumet, daz ich bî mînen tagen mit dem tiuvel selben einen strît sol haben. den sihe ich in dem garten vor mînen ougen stân. nu muoz von mînen handen ein starker strît ergân.> der rise kam geschriten und was ein grôzer man. mit ungevüegen slegen griffen sie einander an. sie sluogen ûf einander, dem risen niht gelanc: daz bluot durch die ringe ûf die rôsen spranc. swie grôz der rise waere, heime der kleine man begunde in vaste trîben vor im in den garten dan, daz er muoste wîchen ûf der heiden breit. daz was der küneginne getriuwelîchen leit. sie striten mit einander niht gar lange zît, sie begunden einander trîben ûf der heiden wît. der rise grôz und lange gap heimen einen slac, daz der ritter edel vor im dô gelac. er lac doch niht lange, heime der küene wîgant: er spranc ûf gar balde, ein swert in sîner hant schutte er krefteclîche, den schilt er ze rücke swanc. er sprach:< her rise lange, des slages sage ich dir danc. ê denne man uns scheidet noch hiute ûf disen tac, mac ich ez gevüegen, ich vergilte dir disen slac.> nagelringes ecke im an der hende klanc: dô sluoc er dem risen die tiefen wunden lanc. dô sluogen ûf einander slege unmâzen grôz: daz viur von der hitze in die luft erdôz. umbe warf dô heime sîn swert an der zît, er stiez ez durch den risen: zergangen was der strît. dô der rise lange tôt zer erden kam, hiltebrant der alte rief dô den küenen an:< ach edeler helt heime, ritter wol gezogen, dîn sterke noch dîn ellen hât mich niht betrogen.> dô der rise lange tôt was gelegen, dô begunde wider ruofen heime der küene degen:< wâ sît ir nû, vrou kriemhilt, edeliu künegîn? hât ir der risen langen iht mê an dem rîn?> dô sprach wolfhart der küene, der ritter unverzeit:< kriemhilte der schoenen mac wol wesen leit umb ir brief senden, daz si zen hiunen hât getân. des siht si dise langen risen nie mê ze tische gân.> dô sprach der künec gibeche:< wâ bist du nû, stüefinc? wâfen dich vil balde hie an disem rinc. hân ich dir bî mînen tagen ie kein guot getân, vor mîner tohter schoene solt du der kempfen einen bestân.> dô wâfente sich vil balde stüefinc der küene man. alsô vroelîche kam er ûf die ban.< mit weme sol ich nû strîten? der tuo mir daz bekant.>< mit dietleibe von stîre,> sprach meister hiltebrant. hiltebrant der alte ruofen dô began:< wâ bist du nû, von stîre dietleip ein küener man? sihst du einen recken? den solt du bestân.>< daz ergât im hiute ze leide,> sprach der unverzeite man. dô huop er bî dem künege under einer banier guot.... vuorte von stîre dietleip der hôchgemuot. diu banier was geneiget, dâ er sie vuorte an. dô sprancte in den garten der wunderküene man gein sîme widersachen, der was im unbekant. er vrâgete in, wie er hieze. er seite ez ime zehant:< ich bin geheizen stüefinc dâher ûz îrlant.> dô widerseiten sie einander, die helde beide samt. ze den brüsten sie dô stâchen beide samt ir sper. den rossen sie verhancten, in was ze strîte ger. sie treip ûf einander ir beider grôzer zorn. sie stâchen ûf einander, die recken hôchgeborn. die schefte sie zerbrâchen, ir krachen daz was hel. sie kâmen von den rossen, die recken alsô snel. sie sluogen ûf einander, die zwêne küenen man. sie striten gar vrümeclîche, die vürsten lobesam. sîn swert zucte von stîre dietleip der hôchgemuot, er sluoc ûf stüefingen, daz daz bluot darnâch wuot. dietleip vuorte geswinde einen ungevüegen slac, daz ime stüefinges houbet vor sînen vüezen lac. er gâhete von dannen, in den satel er spranc, von zorne und ouch von grimme sîn ros vil wîte er swanc. er reit ûz dem garten, stüefingen liez er ligen. sich hête der künec gibeche sînes gewinnes gar verzigen. er sprach:< owê sun gunther, daz lâz dir geklaget sîn, stüefinc ist ouch erslagen. daz ist diu beswaerde mîn. gedenke, sun lieber, hiute wol daran.>... ûf spranc der künec gunther, zürnen er began. êrste begunde trûren manec rînescher man. er sprach ûz grimmem muot:< bringet mir mînen harnesch guot! ich muoz ouch versuochen der hiunen übermuot.> er wâfente sich mit grimme, ûf sîn ros er saz. ein krône von rôtem golde an sîme schilte was. dô sprancte er in die rôsen, die wâren im wol bekant. dô rief under die hiunen der alte hiltebrant:< wâ bist du nû, von tenemarc der junge künec vruot? ez hebet in dem garten gunther der degen guot: mit deme solt du strîten, du junger helt starc.>< gerne,> sprach künec vruote,< er vertreip mich ûz tenemarc. er nam mir ouch mîn erbe, daz mir mîn vater lie. gît mir got daz glücke, daz ich gesige hie, wir werden niht gescheiden âne wunden tief.> ûz grôzem übermuote künec gunther rief:< hâst du iht hinder dir gelâzen, daz vindest du wol hie. keines vrîen mannes herze an vröuden nie gelie durch dîn grôzez dröuwen, daz dir gât durch dînen munt. swaz du hâst gelâzen, daz wirt dir hie wol kunt.> er sprach:< mich hât übergangen eines saelegen tages schîn, daz ich gein mîme vînde ein kempfe sol sîn. ich wil im glückes wünschen der mich gein im hât gestalt. mit im wil ich gerne strîten,> sprach der künec balt. sîn helm was gesteinet und gap ouch liehten schîn. er vuorte driu marders houbet an dem schilte sîn. sîn banier was gezieret, dâ er siu vuorte an. dô sprancte er in den garten, der unverzeite man. dô sprach der künec vruote:< mir tuot mîn schade wê.>< ich getrûwe gote von himel, sîn sol werden mê, ê daz man uns scheidet hie ûf disem plân.> alsô tiuvellîche griffen sie einander an. künec gunther von dem rîne, der degen vil gemeit, zôch von sîner sîten ein swert unmâzen breit. alsô tiuvellîche sluoc er ûf den künec vruot, daz man von ime sach vliezen daz rôsenvarwe bluot. dô stuont der künec vruote in ritterlîcher wer alsô vermezzenlîche vor dem künege gunther. er vergalt im alsô balde sînen strît sô grôz: er sluoc ûf in mit kreften, daz daz bluot von ime vlôz.< ach gunther, dich wil triegen dîn grôz übermuot. du naeme mir mîn erbe und mînes vater guot: daz wil ich dir gelten, als ich dir's schuldec bin. ich getrûwe gote von himel, du gevüerest mir ez niemer hin.>< noch hâst du's niht ervohten, wis niht alsô vrô,> alsô sprach der künec gunther ûz übermuote dô,< ez wirt in den vröuden verlorn manec spil. tenemarc daz guote lant ich dir noch niht lâzen wil, ich werde dan baz betwungen, denne ich noch hie bin.> dô sprach der künec vruote:< du gevüerest mir'z niemer hin, du darft dich des niht vröuwen, sag ich dir ie genôt.> dô huop sich von den recken êrste angest unde nôt. ez giengen ûf einander slege âne zal: schilt harnesch begunde erklingen, daz ez vil lûte erhal. dô rach der künec vruote sînen alten haz. er sprach:< ich sage dir, gunther, ich wil dich grüezen baz, sît du mir hie bist komen ûf des strîtes vart. daz wizze sicherlîche, du wirst hie niht gespart. alsô du mir hâst gedienet, alsô wil ich lônen dir mit mîme guoten swerte, daz solt du glouben mir.> alsô sprach der künec vruote dâher ûz tenemarc. er sluoc ûf künec gunthern manegen slac vil starc. er tete ime vil balde alles lachens buoz. er schriet im durch daz houbet, daz bluot viel im ûf den vuoz. ez ran im vür diu ougen, daz er niht gesach. ûf spranc diu küneginne, nu hoeret, wie si sprach:< wir süln von einander scheiden die zwêne küenen man.> dô sprach der künec vruote:< nu gât von mir hin dan. ich lân mich niht scheiden, ich wizze denne wie. joch sol ich mîn guot lant niht gewinnen hie? nu ist ez doch mîn erbe von dem vater mîn: lât er mich des niht wider, ez muoz sîn ende sîn.> des antwurte ime diu künegîn an der selben zît:< ich wânte, ez waere umb rôsen hie der iuwer strît. welt ir denne vehten umb bürge und wîtiu lant, sô vüeret ir von dem rîne ein vrevellîchez pfant.>< mîn lant ist mir lieber denn iuwer rôsen kluoc. sît daz mich mîn muoter ûf erden ie getruoc und ich erwuohs ze witzen, die ich nu hân ganz, sô ist mir mîn erbe lieber denn iuwer rôsenkranz.> dô greif er nâch dem swerte sô rehte grimmeclîch. die vrouwen vielen alle ane den künec rîch:< nu hât ir doch gewunnen iuwer lant mit wer.> er sprach:< ich gloube ez niemer, ez spreche dan künec gunther.>< ich wil dir'z wider lâzen,> sprach künec gunther dô,< ich stân mit tiefen wunden vor dir gar unvrô. hân ich dir iht ze leide getân, daz wil ich niemer tuon.> alsô schuof der künec gunther im selbe eine staete suon.< numme dumme âmen!> sprach meister hiltebrant,< wir hân den übeln tiuvel in den garten gesant: er vihtet ritterlîche, künec vruote ist unverzaget: tenemarc daz guote lant hât er wider bejaget.>< got sitzet an dem rehten, der alliu dinc wol weiz,> alsô sprach der von berne,< wir verwen disen kreiz der künegîn mit dem bluote, des si gedenken muoz. von ir brieve senden tuon wir ir lachens buoz.> dô sprach der künec gibeche:< sun, mîn herze klaget, daz du dich den lâst twingen, den du dicke hâst gejaget.> dô sprach der künec gunther:< ez sol alsô sîn: wir hân'z mit hôchvart verdienet ûf die triuwe mîn.> dô rief der künec gibeche:< wâ bist du, gêrnôt? dînes bruoder wunden wellen im tuon den tôt. neinâ degen biderbe küene und unverzaget, schaffâ, daz man iemer mêre von dir singet unde saget.>< ich enweiz, waz ich sol strîten, lieber vater mîn. und hête mîn swester kriemhilt ir hôchvart lâzen sîn, sô laegen uns niht erslagen ritter und risen tôt, und stüende si in dem garten niht alsô schamerôt. daz du ir hâst verhenget, des ist si worden ze lôs, daz muoz man an ir schouwen: ir hôchvart ist sô grôz, si ist der ruoten entwahsen, si gaebe niht vil ûf dich.> dô sprach der künec gibeche:< ach sun, daz riuwet mich.> sînes bruoder harnesch leite der degen an und verwâfente sich balde, der wunderküene man. dô sprancte er in die rôsen, die wâren im wol bekant. dô rief under die hiunen der alte hiltebrant:< wâ bist du nu, rüedegêr dâher von bechelân? gêrnôt hebet in dem garten, den solt du bestân.> rüedegêr tete balde, daz im hiltebrant gebôt: er sprancte ze sîme vînde in die rôsen rôt. dô stâchen sie ûf einander, die zwêne küenen man, alsô vrîlîche ûf der selben ban, daz ir beider brünne wurden von bluote rôt. rüedegêr brâhte gêrnôt in angest und in nôt. wie balde ein juncvrouwe ir beider strît ersach, mit ir rôtem mündelîne si zühteclîche sprach:< ach rîcher crist von himel, wellest des vürsten pflegen, der sich sô rîcher gâben gein mir hât begeben!> kriemhilt die schoene diu rede sêre verdrôz: si sluoc die juncvroun in den munt, daz daz bluot von ir vlôz:< warumb wünschest du gelückes eime vremeden man? taetest du'z dem mînen, ez waere baz getân.> dô rüedegêr der milte daz bluot an der juncvroun sach, er begunde vaste strîten ûf gêrnôtes ungemach. ûf spranc diu küneginne, von der man wunder saget, si schiet sie von einander, die recken unverzaget. dô sprach diu küneginne:< du edeler marcman, du hâst in dem garten dîn bestez wol getân, daz muoz ich iemer jehen unz an daz ende mîn: du hâst êrlîche erstriten den prîs an disem rîn.> dô schiet ûz dem garten der milte marcman. hiltebrant der alte ruofen dô began:< rüedegêr der milte, der degen unverzaget, der hât an gêrnôte grôze êre bejaget.> dô rief der künec gibeche:< wâ bist du, walther von kerlinc, verwâfen dich vil balde noch hiute an disem rinc. hân ich dir mîne tage ie keinen dienst getân, ach walther, degen küene, des solt du mich geniezen lân.> er wâfente sich mit grimme, ûf sîn ros er saz. ein lewe von lâsûre an sîme schilte was.< mit weme sol ich nu strîten? der tuo mir daz bekant!>< mit hartnîde von riuzen,> sprach meister hiltebrant. hiltebrant der alte ruofen dô began:< wâ bist du nu, von riuzen hartnît ein küener man?......> dô huop er bî dem künege under einer banier guot: daz rat vuorte von riuzen hartnît der hôchgemuot. sîn banier was von pfeller, dâ er ez vuorte an. dô sprancte in den garten der unverzagte man.(< mit weme sol ich nu strîten? der mir'z taete bekant!>< mit walther von kerlingen,> sprach meister hiltebrant.) den schilt begunde er vazzen, den helm er ûf bant. alsô nîdeclîche er ûf walther dô rant. diu sper siu zerstâchen mit ellenthafter hant. sie kâmen von den rossen nider ûf daz lant. sie sluogen ûf einander, die zwêne küenen man. sie striten ritterlîche, die degen lobesam, daz sich ûz der linden manec vogellîn zehant... alsô sie müede wurden, sie sâzen ûf daz lant. wie balde einer dem andern den helm abe gebant! in was von den slegen worden alsô heiz, sie wischten von den ougen den stoup und ouch den sweiz. dô sie der wint erwâte, die zwêne küenen man, sie sprungen ûf vil swinde und griffen ez wider an. ûf spranc vrou kriemhilt, diu küneginne wîs, und schiet von einander und gap iedewederm den prîs. dô schiet ûz dem garten hartnît der küene man. hiltebrant der alte ruofen dô began:< hartnît hât ervohten, und ist uns worden schîn. des trûret in dem herzen kriemhilt diu künegîn.> dô rief der künec gibeche:< herbort, ez gât an dich! edeler degen küene, nu verwâfen dich: hân ich dir bî mînen tagen ie keinen dienst getân, neinâ, degen küener, des solt du mich nu geniezen lân.> sich verwâfente dô mit grimme der herzoge herbort. dô sprach diu küneginne:< seht ir jenen dort? möhtet ir den betwingen, ir ûzerwelter man!> den schilt bot ime diu künegîn. dô reit er hin dan. dô sprancte in die rôsen der unverzagte man. alsô vrîlîche huop er ûf der ban:< mit weme sol ich nu strîten? der tuo mir daz bekant!>< mit dietrîch von kriechen,> sprach meister hiltebrant. hiltebrant begunde ruofen sô rehte grimmeclîch:< wâ bist du nû, von kriechen schoener dietrîch?> alsô sprach gezogenlîche hiltebrant der alt:< herbort hebet in den garten und ist noch ungevalt.> dietrîch tete balde, daz im hiltebrant gebôt: er sprancte mit sîme gesmîde in die rôsen rôt gein sîme widersachen ûf der selben vart. sie stâchen ûf einander, die recken alsô zart. sie kâmen von den rossen nider ûf daz lant. sie griffen nach den swerten mit ellenthafter hant. sie begunden einander trîben ûf der heiden entwer. sie sluogen ûf einander: in was ze strite ger. sie striten mit einander gar unlange zît. sie begunden einander trîben ûf der heiden wît. sie triben in dem garten einander hin ze tal. swie küene herbort waere, sô muoste er nemen einen val. dietrîch vuorte geswinde einen ungevüegen slac, daz ime herbortes houbet vor den vüezen gelac.< nu bist du gevallen, daz ist mir niht gar leit.> dô schiet ûz dem garten dietrîch sô gemeit. dô rief der künec gibeche:< wâ bist du rienolt? verwâfen dich vil balde, wilt du verdienen den solt vor der küneginne. joch bist du vor hin wunt.>< jâ wil ich gerne strîten,> sprach rienolt durch den munt. dô die rede erhôrte der alte hiltebrant, er begunde ruofen sigestaben ze hant:< wol hervür, degen junger, uns tuot dîner helfe nôt: du muost mit rienolte vehten, der ist iezuo mê dan halber tôt. ir vüeget wol zesamene, ir sît beide kranc.> sigestap der junge mit vröuden ûf spranc. dô sluogen ûf einander die zwêne küenen man. do sprach ûz der linden manec juncvrouwe wolgetân:< wes ziht diu künegîn rienolt? er ist doch vor hin wunt. wie treit si an ir herzen sô mangen valschen vunt! waenet si mit ir siechen den prîs hie bejagen? und sint ir in dem garten ritter und risen erslagen. si waenet ouch vertrîben der hiunen übermuot mit ir spitelsiechen von lande und ouch von guot.> dô sprach brünhilt diu guote:< waerlîche, sô wolte gân der wage vür die rinder, alsô verre ich mich verstân.> swaz dâ die vrouwen retten, die stolzen helde zart die sluogen ûf einander vrîlîche ûf der vart alsô vrevellîche mit ir swerten guot. sigestap der junge rienolt eine wunden sluoc, daz man daz bluot sach vliezen über sînen lîp hin dan. er sprach:< waerlîche daz dir diu künegîn niht engan, daz du langer lebest, daz ist mir worden kunt, daz si dich heizet vehten mit starken helden gesunt. waere dir diu küneginne in ganzen triuwen holt, si gaebe dir in dem spitel silber unde golt und hieze dîn schoen pflegen, alsô man vor hât getân an den spitelsiechen: des solt du gelouben han.> rienolt begunde zorneclîche jehen:< nu hân ich manegen rüemer dicke mê gesehen ûf der breiten erden, junc und dâbî alt, der noch muoste vliehen, sô ez mit swerten galt.> mit den selben worten brâhte rienolt einen slac, daz im sigestap der junge vor sînen vüezen gelac. rienolt sprach mit zorne:< wâ nû, ein junger degen? wie ist dîn grôz giuden hie sô balde gelegen!> dô wolfhart der küene sînen bruoder vallen sach, alsô zorneclîche er ûf der verte sprach:< owê sigestap, bruoder, wie tuot ez dem herzen mîn, daz ich an disen stunden sol niht ein kempfe vür dich sîn!> dô sigestap der junge erhôrte sîns bruoder wort, er spranc ûf geswinde, mit sînes swertes ort sluoc er rienolte eine wunden tief. ûz der schoenen linden diu küneginne rief:< du solt in lâzen leben, werder helt guot. du hâst in dem garten erworben prîses gnuoc.> sigestap der junge kêrte sich niht an ir ruof, unz er rienolte grôz leit und ungemach geschuof. er begunde in suochen durch harnesch unde schilt, daz davon muoste vallen ze tal der degen milt und vor der küneginne niemer strîtes mohte getuon. sigestap der junge hête ervohten grôzen ruom. dô schiet ûz dem garten sigestap der junge man. hiltebrant der alte ruofen dô began:< sigestap der junge der ist unverzaget: er hât an rienolte grôzen prîs bejaget.> hiltebrant der alte ruofen dô began:< wâ sûmet sich sô lange der münech ilsân? wie vürhtet er sich sô sêre? tar er niht hervür gân, den klê mit bluote begiezen, alsô er dicke hât getân?( und ouch hie bedecken mit sîner kutten wît, unz ime diu küneginne einen kempfen gît.)>< jâ, lieber bruoder,> sprach der münech ilsân,< swaz ir mir gebietet, daz sol sîn getân. darzuo bin ich ze strîte wol bereit hie.> alsô vroelîche der münech in den garten gie. dô truoc er ob den ringen eine grâwe kutten an, ein swert in sîner hende truoc der münech ilsân.......< sît daz der küneginne ist ze strîte ger( daz man vor ir strîte, drumb bin ich komen her), sô gebe's mir einen kempfen in die rôsen lieht, oder ich zertrite sie alle und leibe ir keine niht.> dô begunde sich walken der münech ilsân in dem rôsengarten. nieman greif in an in den liehten rôsen. des was der münech gemeit. daz was der küneginne ûzer mâzen leit. dô begunde der münech ilsân die rôsen gar zertreten. in hête diu küneginne lützel des gebeten, daz er in dem garten treip sô grôzen übermuot, daz dûhte vroun kriemhilt dô ze nihte guot. dô sprach diu küneginne:< lieber vater mîn, lâz dir disen grôzen spot hiute geklaget sîn, den in dem garten trîbet der münech ilsân. hâst du keinen sô küenen, der in türre bestân? daz sîn grâwiu kutte iemer werde geschant!> dô begunde lachen der münech ilsân zehant. er sprach bescheidenlîche:< vil edeliu künegîn klâr, vluochen ist verboten, daz sage ich iu vürwâr. ich weiz wol umb den orden, ich bin ein klôsterman.> dô sprach diu küneginne:< sô hast du unreht getân, hâst du dich underwunden, daz du wilt dienen got, und hâst mir hie erzeiget dînen grôzen spot.>< den orden trage ich rehte: sich an den predegerstap, den mir in dem klôster der abbet selbe gap. er hât mich uz gesendet, ich sol bîhte hoeren.> dô sprach diu küneginne:< der münech wil uns toeren. ich vürhte uns welle betriegen der alte baltenaere. sîn rede mich sêre verdriuzet, sîn spot lît mir swaere. ein scharfez swert er vüeret vür sînen predegerstap. der abbet was wol unsaelec, dô er dir'z in die hende gap.>< edeliu küneginne, joch hête er witze genuoc: er sach an mîme lîbe, daz ich'z mit êren truoc. in stürmen und in strîten ist grâwer orden reht.>< nu geleite dich der tiuvel in die helle sleht. ich sage dir sicherlîche, er gestât dir niemer abe, wan du dienest ime mit vlîze mit dîme predegerstabe.......>< nu vürhte ich niht sô sêre, vrouwe, daz hellesche viur. ich wil noch hiute geschouwen manec mündelîn gehiur in dem rôsengarten mit mînen ougen snel, und solt ich von strîte hie verliesen mîn vel. daz maere kam in'z klôster, daz mich her truoc, man gaeb ie dem man ein küssen von einer vrouwen kluoc, swer hie getürre strîten umb einen rôsenkranz. durch daz wil ich brechen schilte und helme ganz.> dô sprach gezogenlîche diu edel künegîn zart:< nu küsse dich der tiuvel an dînen rûhen bart!> mit hazze und ouch mit nîde diu rede dô gelac:< dir wirt mit scharfen swerten gegeben manec slac.>< des bin ich begernde in mîner bruoderschaft, daz ûf mich werde geslagen mit hertes swertes kraft. sô wil ich mich biegen und ouch daz wüllîn gwant, daz ez ze den hiunen vroun herchen wirt bekant und ouch den rôten münden, der maneger bî ir wonet, swie sêre mir diu kutte über mînen lîp hie donet. ir müezet selbe sprechen, ê dirre schimpf ein ende nimt, daz iuwer besten helde sî einer vor mir ein kint.> dô sprach der künec gibeche:< wâ bist du, volkêr? ich wil dir hiute klagen mînes herzen sêr, diu mir hie erzeiget der münech ilsân. edeler degen küenen, den solt du grîfen an mit dîme guoten swerte, helt gar unverzaget. hoerst du, wie spotlîche er mîner tohter saget, wir sîn in dem garten alle samt sîn spot? möhtest du in betwingen( daz dir des helfe got!), des hêtest du iemer êre, und wir des grôzen ruom.> dô sprach volkêr der spilman, er wolte ez gerne tuon, swaz er iemer möhte ûf des strîtes vart, und ouch dem vrîen müneche erschüten sînen bart. volkêr der spilman was ze strîte wol bereit. dô vuorte er an sîm schilte eine videln vil gemeit. dô spranc in die rôsen volkêr der spilman. alsô tiuvellîche griffen's einander an.( sie sluogen ûf einander, die zwêne küenen man. starke swinde slege gap ime der münech hin dan.) sie striten mit einander gar unlange zît. sie begunden einander trîben ûf der heiden wît. der münech sach ane die vrouwen, tuot uns diz buoch bekant. darumbe begunde in strâfen meister hiltebrant:< pater noster, bruoder! wilt du den orden stoeren durch willen schoener vrouwen?>< swîc, lâz mich gehoeren. mîniu ougen müezen schiezen ûf der minne spil, darumbe bin ich ein kempfe ûf der heiden zil.>< sô wer dich vaste, muosbart!> sprach meister hiltebrant,< wir sîn durch êren willen komen in diz lant, die lâz an dîme lîbe werden niht verlorn.> sie sluogen ûf einander, die helde hôchgeborn. ez giengen ûf einander slege âne zal. schilt harnesch begunde erklingen, daz ez vil lûte erhal. die ringe begunden rîsen in die rôsen hin. sie lâgen dâ zerströuwet, alsô waeren sie gesât darîn. dô brahte der münech ilsân einen ungevüegen slac, daz ime der videlaere under den vüezen gelac. doch lac er niht lange, volkêr der spilman: er spranc ûf geswinde, den münech lief er an. der münech begunde in trîben ûf der heiden entwer: eine wîle jagete er'n hin, eine wîle her. ûf spranc diu küneginne, von der man wunder saget, und schiet sie von einander, die helde unverzaget. dô sprach diu küneginne:< ein juncvrouwe wil dich laden, einen brief in'z klôster senden und darîn tragen, daz man dir setze ze buoze ze vasten alsô vil.>< daz tuon ich vil gerne,> sprach der münech,< ob ich wil. swaz ir mir hir klaget, des tuot iu alles nôt, wan iu liet hie erslagen risen und ritter tôt. die bîhte hân ich gehoeret: diu buoze ist in ze swaere, die sie hânt enpfangen,> sprach der predegaere.< dîn klôster müeze verbrinnen,> sprach volkêr der spilman,< dâ du inne soltest wesen, du alter grâwer man! dich und dîne bruoder wil ich alle dem tiuvel erwegen. du hâst mir mit dîme predegerstabe sô starke streiche gegeben.>< nu müeze uns got behüeten, daz ist bezzer vil, mich und mîne bruoder, als ich dir sagen wil. mîn predegerstap ist lieht unde dâbî scharf, ich vüere in mit kreften, daz ich niemans darzuo bedarf. daz hân ich wol erzeiget in disen rôsen rôt.> dô sprach der videlaere:< gar lîht ist iuwer gebôt. ir möhtet vür di kutten lieber klâre sîden tragen, sît man iuch ûz dem klôster ze strîte ûz sol jagen.>< ez tuot einer vür den andern,> sprach der münech guot,< ez hât mich ane gerbet, daz ich bin hôchgemuot, von den wülfingen, die hânt ez dicke gehebet: in stürmen und in strîten wart ir nie keiner überstrebet. daz hân ich hiute geübet den jungen ze bilde vor, daz sie hânt geschouwet ûf mînes strîtes spor. in stürmen und in strîten was mir ie nâch êren gâch. swenn ich wider kume in'z klôster, sô tuon ich ouch darnâch.>< ich enweiz niht umb dîn klôster, du ungewisser kapelân. waer ich bî dînen bruodern, ich hieze sie von dir gân. dîner hanttaete bin ich worden gewar. er ist ein küener keller, der dîn pflegen getar.> dô sprach der münech ilsân:< wâ ist diu künegîn hêr? hât si der hübschen videler bî dem rîne iht mêr? swie suoze ir seiten hellen, ir videlboge ist kranc.> dô truoc er einen predegerstap, der was ûzer mâzen lanc. dô hête der münech ilsân übermuotes begangen vil in dem rôsengarten, als ich iu sagen wil: er hête dâ zertreten die bluomen und den klê. daz tete dem künege gibechen und sîner tohter wê. dô rief der künec gibeche:< wâ bist du sîvrit? wâfen dich vil balde und tuo, des ich dich bit, daz du mich hiute rechest und die lieben süne mîn: kriemhilt mîn tohter sol dîn eigen sîn.> ûf stuont diu küneginne, tuot uns daz buoch bekant. si gienc gezogenlîche vür den künec ûz niderlant. si kuste in vriuntlîche an sînen rôten munt. si sprach:< strîtet vrümeclîche, ez wirt iu noch manec kunt.>< kriemhilt, schoeniu vrouwe, ir sült ân sorgen leben. mir wirt in dem garten der prîs schône gegeben. swer mit mir sol strîten, und hêt er zweier manne muot, ich getar in wol betwingen mit mîme swerte guot.>< ach sîvrit, lieber herre, sigemundes trût,> sprach kriemhilt diu schoene ze ime überlût,< got müeze dîn selbe pflegen, alsô holt ich dir bin!>< nu lebet sunder sorgen, edeliu künegîn. ich getar ez wol ervehten, daz ir mir's saget danc: in stürmen und in strîten tet ich nie abewanc,> alsô sprach her sîvrit der degen hôchgeborn,< swaz mîn swert begrîfet, daz muoz iemer sîn verlorn.> swie gar er hürnin waere, zwêne harnesche leite er an. dô spranc er in den garten, der wunderküenen man.< mit weme sol ich nu striten? der tuo mir daz bekant!>< daz solt du mit deme von berne,> sprach meister hiltebrant. hiltebrant der alte rief:< lieber herre mîn, ich hân iu grôze êre behalten an dem rîn. seht in dem garten sîvriden an: edeler voget von berne, den sült ir noch hiute bestân.> dô sprach der von berne:< hiltebrant, du spottest mîn. ich hête lieber viere bestanden an dem rîn, dan daz du mich hâst verrâten gein dem tiuvels man, den kein swert kan verhouwen. du grîf in selbe an.> er wolte niht mit im strîten und reit von ime hin dan ûz dem rôsengarten. zürnen er began. von zorne und ouch von grimme den helm er abe bant. hiltebrant der alte kam hernâch gerant.< waz lât ir mich al einen, verzageter dietrîch?> sprach hiltebrant der alte sô vaste zorneclîch,< türret ir in dem garten sîvrides niht bestân, laster unde schande müezet ir iemer hân.>< ich wil niht mit im strîten, ich grîfe in ouch niht an. bringet mir in den garten einen andern biderman, der sî von vleische und beine als ein ander mîn gelîch, mit deme wil ich strîten,> sprach her dietrîch,< wâ sol ich den nemen? daz sült ir mir sagen.> er sprach:< sô lât mich strîten von burgentrîche mit hagen.> dô sprach zorneclîche hiltebrant der alt:< nu sît ir dicke geriten nâch strîte in einen walt. dâ bestuondet ir mit strîte risen tier und man und getürret vor den vrouwen eines einegen niht bestân. des hât ir iemer schande, swâ man daz von iu saget: her dietrîch von berne ist an strîte gar verzaget.> von zorne vlôz ime daz wazzer über sînen bart.< warumbe weinest du, ôheim?> alsô sprach wolfhart,< hât ir in dem garten brâht einen biderman, wil nieman mit im strîten, ich grife in selbe an.>< sam mir got, du entuost!> sprach meister hiltebrant,< wir sîn durch êren willen komen in diz lant: nu kan ich niht wol wizzen, wie ez uns sol ergân: her dietrîch von berne wil sîvrides niht bestân. wilt du mir helfen, ôheim,> sprach meister hiltebrant,< sô wâfen dich vil balde und sitze ouch ûf zehant, rît ze einer lîten, dâbî in einen grunt: mir und mîme herren muoz ein zürnen werden kunt.> er gienc ze sîme herren sô rehte grimmeclîch:< wes hât ir iuch berâten, herre, her dietrîch?>< owê, lieber meister, wes hât ir iuch bedâht? hât ir in den garten einen andern kempfen brâht?>< wâ sol ich den nemen?> sprach meister hiltebrant,< ich wolte daz ir nie waeret komen in diz lant! sît ir iuch sîvrides niht getürret wern, sô sprechet, ir sît worden siech, des wil ich iuch helfen swern.>< owê,> sprach der von berne,< daz ich ie her gereit! sô swer, lieber meister, selbe büeze ich dir den eit.>< wol ûf,> sprach der alte,< sît ir sît ungesunt, sô rîten ze einer lîten, dâbî in einen grunt.> sie kâmen dar geriten ûf ein grüenez gras. sô vil der hôhen berge und der lîten bî in was.< wol nider von dem rosse!> sprach meister hiltebrant. her dietrîch saz von dem sînen und gap im'z an die hant. vil schiere hête er gebunden ze eime boume diu marc. der junge der was bloede, der alte der was starc. er gienc hin die rihte, dâ er hern dietrîch vant.< ez wirt noch anders geschaffen,> sprach meister hiltebrant.< welt ir den prîs bejagen, ir müezet vürbaz gân.>< nein,> sprach der von berne,< lâz uns hie bestân.>< saget ûf iuwer triuwe, sît ir'z her dietrîch, deme der voget dietmâr sîn erbe liez und sîn rîch?>< jâ ich bin, deme her dietmâr allez sîn erbe lie, und stân sicherlîche vor dînen ougen hie. ich wart dir ouch enpfolhen und darzuo al mîn lant.>< sam mir got, ir lieget!> sprach meister hiltebrant.< ir wurdet nie mîn herre, verzageter dietrîch,> sprach hiltebrant der alte sô rehte zorneclîch,< ê ich iuch ungestriten lieze, ir êrelôser man, daz wizzet ûf mîne triuwe, ich griffe iuch ê selbe an.> dô sprach der von berne:< so triuget dich dîn sin, soltest du mit mir strîten, swie gar ich ein zage bin, daz wizze ûf mine triuwe, ez müeste geriuwen dich, swie dicke du mich heizest verzageter dietrîch. dâvon, lieber meister, rede mir geswinde nit: waz möhte dich gehelfen daz ich mit dem tiuvel strit? waz hêtet ir deste mêre, würde mîn lîp verlorn? wer solte mit sîvride strîten? er sit ein îtel horn.>< ich hoere manege nennen, man heizet in dietrîch und ouch den voget von berne, den vürsten lobelîch: man heizet iuch von berne, ir sît ein rehter schalc.>< sam mir got, ir lieget, ir alter lasterbalc!> alsô spach der wîse dô sînen herren an. er gedâhte:< möht ich erzürnen den vürsten lobesam!> dô sprach hiltebrant der alte:< daz tuon ich, ob ich mac.> die viuste twanc er zesamene und gap sîm herren einen slac. êrste wart erzürnet von berne her dietrîch: er sluoc ûf hiltebranden gar unverwizzenlîch. mit sîme guoten swerte gap er im einen slac, daz ime der alte hiltebrant vor sînen vüezen gelac.< du dünkest dich sô übel mit worten ze aller zît und lîst vor mir gestrecket reht als ein altez wîp. du waenest, dich getürre mit strîte nieman bestân.> er mohte in niht gewinnen, er muoste in vor im ligen lân. wolfhart der küene erhôrte sînes swertes klanc: er huop sich gein der lîten, er hêt einen übeln gedanc. er sprach:< lieber herre, erslaht ir mâge und man und getürret vor den vrouwen eines einegen niht bestân?> diu rede begunde müejen von berne hern dietrîch. er sprach:< iuwer zorn und der mîne sint gar ungelîch. wer weiz, waz in dem garten noch von mir geschiht? nu trit herzuo, wolfhart, wilt du des selben iht!>< daz sol ich wol gehüeten,> alsô sprach wolfhart,< daz ich mit iu strîte, ez wirt von mir gespart. ich weiz wol, lieber herre, daz ich iuch mîden sol. waeret ir rehte erzürnet, des günde ich iu wol.>< sô rît hin, lieber wolfhart, es mac niht werden rât, brinc mir mîn guot ros, daz dort gebunden stât. rît über dînen ôheim: mac er niht genesen, man muoz mich in dem garten lân die rôsen lesen.> wolfhart der küene kam al dar gerant.< tobest du aber, tiuvel?> sprach meister hiltebrant.< nein ich, lieber ôheim, ich rîte gezogenlîch: mich hât ze dir gesendet mîn herre, her dietrîch. er hât mich heizen vrâgen, mügest du niht genesen, man muoz in in dem garten die rôsen lâzen lesen.>< sô rît hin, lieber ôheim, und sprich, ich sî tôt, sô hebet sich in dem garten angest unde nôt.> wolfhart nam daz guote ros, dâ ez gebunden stât, er brâhte ez sîme herren, als ez an dem liede gât. darûf was schiere gesezzen von berne her dietrîch. er was erzürnet sêre, daz wizzet sicherlîch. er vrâgete balde maere:< wie mac hiltebrant?> dô sprach gezogenlîche wolfhart zehant:< owê, lieber herre, mîn ôheim der ist tôt.> er sprach:< sô hebet sich in den garten angest unde nôt.> her dietrîch was erzürnet, von wolfharte er dô reit: er kunde im niht gevolgen ûf der heiden breit. er beizte ze der erden( trûrec was sîn sin) vür den rôsengarten: sîn ros sluoc er von im hin. er klopfete an den garten:< balde lât mich în ze sîvride dem künen, swie gar er hürnîn sî! ez lît durch in erslagen meister hiltebrant: ich wil ez an im rechen, waer er ein steines want.> er begunde zürnen sere, daz man in niht în liez: mit sînen beiden vüezen er an die tür stiez. in den selben stunden was wolfhart ze ime komen: daz guote ros ûf der heiden hête er ze im genomen. hervür spranc sîvrit ûf den wîten plân. er sprach:< wâ ist der mîne, der mich wil bestân? wie vürhtet er sich sô sêre? trûwet er niht genesen? nu waeren wir mit rehte die êrsten wol gewesen. nu hât er mich versûmet, daz ich der hinderste bin. swie stille ich darzuo swîge, er kumet es niemer hin. er waenet ze allen zîten der küeneste einer sîn, her dietrîch von berne, und tuot des niender schîn.> daz erhôrte der von berne, der vürst lobesam, sîvrides ruofen: zürnen er began. er gienc durch die rôsen reht als ein wîgant. einen schilt wîzen vuorte er vor der hant. daz ersach ein herzoginne, diu was ûz îrlant:< ich sihe den voget von berne mit verwâfenter hant. er kumet über'z gevilde mit grôzem übermuot. er treit uf sîme houpte einen liehten helm guot. sînen schilt vesten vüeret er vor der hant. ich râte, daz sich hüete sîvrit ûz niderlant. swer den man twinget mit sînes swertes slegen,> sprach diu herzoginne,< der ist ein küener degen.> er rief über'z gevilde, der vürste hochgeborn, daz sin stimme erlûte als ein wisenthorn:< wâ sint nu die helde, die alsô vreislîch sint? ich bestân iuwer einen, und waere er des tiuvels kint. wâ ist nû sîvrit der küene, ein künec ûz niderlant, der mîn sô lange hât begert mit verwâfenter hant? ich kume im noch ze vruo, des sol er sicher sîn. wir müezen helme schrôten vor der künegîn. wir müezen schilte houwen mit kreften von der hant, daz den strît ane schouwen die vrouwen alle samt. wir müezen einander bringen in angest und in nôt, den liehten harnesch verwen mit dem bluote rôt.> hervür spranc her sîvrit, er wart nie sô vrô:< jâ dietrîch, ich vürhte niht dîn zürnen noch dîne drô. ich wil dich hiute grüezen mit dem swerte mîn, daz ist geheizen balmunc und gît liehten schîn.> dô sprach der von berne:< des gruozes dank ich dir mit mîme swerte rôsen, daz ist sô liep ouch mir. ez wil dich hiute grüezen und wirt dir ouch erkant: zewâre ez muoz dir dringen durch dînes helmes want.> zesamene sie dô sprungen, die zwêne küenen man. manec slac geswinder wart von in getân. man sach daz viur streben von des helmes want alsô von einer essen: daz schuof ir starkiu hant. harte vermezzenlîche zwei scharfiu sie zugen. dô zerhiewen sie die schilte, daz sie von den henden vlugen, die spaene von den schilten: des weinete manec wîp:< süln zwêne vürsten milte verliesen ir lîp durch der küneginne willen, des ist gar ze vil.>< lât strîten,> sprach kriemhilt,< ez ist mir ein kindes spil.> wer gesach durch rôsen ie strît sô grimmeclîch, dan vaht sîvrit uz niderlant und von berne her dietrîch? sie treip ûf einander ir beider grôzer zorn. sie sluogen ûf einander, die vürsten hôchgeborn. dâ die helden stuonden, von bluote ran ein bach, daz man vor ir vüezen des grases niht ensach. ez giengen ûf einander die slege âne zal. schilt harnesch begunde erklingen, daz ez vil lûte erhal. von ir beiden swerten daz viur gar sêre stoup: sie möhten von den slegen beide sîn worden toup. sîvrit gedâhte an'z küssen, daz im kriemhilt hête getân, dâvon der degen junger aber eine kraft gewan. dô vaht er tiuvellîche ûf der heiden wît: her dietrîch muoste vliehen sîvrides strît.< seht, wie er nu vliuhet, von berne her dietrîch, von sîvride dem küenen sô rehte vorhteclîch! ist daz er in betwinget, von berne den küenen helt, sô hân ich mir sîvriden vür alle man ûz erwelt.> alsô sprach kriemhilt:< alsô hân ich mich bedâht: ez wirt der von berne noch hiute darzuo brâht: daz er mir muoz dienen, die wîle er hât daz leben. darzuo twinget in sîvrit der ûzerwelte degen.> zehant sprach brünhilt, ein vrouwe wolgetân:< warumb swîget ir niht, vrou kriemhilt? lât iuwer giuden stân! swenne der voget von berne ze rehte erzürnet wirt, er sleht tiefe wunden, der manegiu lange swirt.> sie striten mit einander, die zwêne küenen man, vor den schoenen vrouwen vrîlîche ûf der ban. sîn swert vuorte geswinde sîvrit ûz niderlant: des muoste von im wîchen der von berne zehant.< sih ich dich aber vliehen, verzageter dietrîch>? sprach hiltebrant der alte sô rehte zorneclîch,< des muost du iemer mêre lasterlîche leben, und wirt dir in disem garten des prîses niht gegeben.> disiu rede begunde müejen von berne den küenen man: dô sach er sînen meister gar vîntlîchen an. er trat im vil nâhe, als ich gesprechen mac: er hête sîme meister gerne gegeben einen slac. her dietrîch von berne sîn swert mit nîde zôch: hiltebrant der alte mit listen von im vlôch. er sprach:< ich wil dîn niht bîten hie ûf diser spor, wan du slüegest mich lîhte, alsô du taete vor.> zesamene sie dô sprungen, die zwêne küenen man. schilt harnesch begunde erklingen, alsô sie vor hêten getân. sîvrit ûz niderlande sîn swert ze handen nam: er begunde den von berne trîben ûf der wîten ban. dô rief der küene witege hiltebranden an:...< ûzerwelter man, sprich ze dîme herren und strâfe in aber mêre! süln wir hie verliesen den prîs und ouch die êre?> dô begunde lûte ruofen der alte hiltebrant:< nein, getriuwer helt von berne, wilt du werden geschant? sich ane die schoenen vrouwen, die sint gar wünneclîch, gar lieplîch ane ze schouwen und dâbî vröudenrîch. sich ane die schoenen vrouwen, geborn an dem rîn: sie sitzent under der linden und spottent alle dîn. alte und junge zemâle, sie redent alle von dir,( sie sprechent,) di sîst ein rehter affe, daz solt du glouben mir.> her dietrîch wart erzürnet, riechen er began, als ein hûs, daz dâ dimpfet und ist entzündet an. sîvrit ûz niderlande wart sîn gehürne weich. er gap im nâch dem bluote vil manegen herten streich.< alsô verkêre dîn gemüete und mache dîne ritter vrô!> der edel voget von berne vorhte sînes meisters drô. daz swert nam er ze handen, von berne der wigant, des vröuten sich von den hiunen die ritter alle samt. rôse wart erswungen in des berners hant. sîvrit dem küenen sluoc er die wunden lanc durch horn und durch ringe mê denne spannenwît. sîvrit muoste vliehen des bernaeres strît. sie striten mit einander gar unlange zît: sie begunden einander trîben ûf der heiden wît. swaz er in hête getriben her, daz treip er'n wider hin dan, dâvon diu schoene kriemhilt trûren dô began. zehant sprach brünhilt, ein vrouwe wolgetân:< wâ sît ir nû, vrou kriemhilt? iuwer giuden wil zergân. wâ ist nu daz ellen, daz dâ sîvrit treit? man siht in vaste wîchen ûf der heiden breit.> alsô rette diu küneginne, si was sô hôchgeborn:< nu mac in niht gehelfen sîn brünne noch sîn horn. die ringe begunden rîsen von dem küenen man: ez ist umb sînen sige gar schiere nu getân.>< ich wil in baz versuochen,> sprach dô kriemhilt,< ob er im ane gesige, der stolze degen milt. sol er den prîs verliesen ûf der heiden breit,> sprach diu küneginne,< daz ist mir umb in leit.> sie striten mit einander, alsô sie waeren blint. zweier halsberge macht er in einen wint, her dietrîch von berne, mit sîme guoten swert. sie wâren gein einander strîtes wol gewert. er schriet im von dem lîbe, reht als ez waere ein bast. von des berners swerte sach man des viures glast. man sach daz bluot vliezen über sînen goltvarwen schilt. dô muoste sêre weinen diu schoene kriemhilt. si spranc von dem gestüele, den sleiger si von ir swief, alsô zorneclîche si durch die rôsen lief, dâ si sach in noeten sîvriden stân. si bat die vrouwen alle, sie solten mit ir gân. dô tâten ez die vrouwen alle durch die nôt, wan ez diu küneginne durch ir hôchvart gebôt. sie sprungen ûf geswinde, nâch der künegîn was in gâch, durch bluomen und durch rôsen liefen sie ir nâch. dô begunde ruofen lûte diu küneginne rîch:< nu lât iuwer vehten, von berne her dietrîch! lât iuwer strîten al durch den willen mîn, lât iu des prîses jehen ze wormze an dem rîn.> dô tete der von berne, alsô er's niht gehôrte, unz er mit grôzen slegen ime sîn houbet tôrte. er ahte dô gar kleine, swaz diu küneginne sprach, unz er sîvride dem küenen den helm von dem houpte brach. swaz man der stahelstangen zwischen sie geschôz, die zersluoc der berner alle mit sînen slegen grôz....... dô rief diu küneginne die vrouwen alle an:< warumb helfet ir mir niht biten den hôchgelobeten man, daz er durch iuwern willen sîn strîten lâze sîn? daz wil ich umb iuch verdienen,> sprach diu künegîn. dô riefen dâ die vrouwen alle samt gelîch:< lât iuwer strîten, von berne her dietrîch! lât iuwer vehten durch unsern willen sîn! lât iu des prîses jehen ze wormze an dem rîn>. der edel voget von berne durch helmes venster sach, daz sô vil der rôten mündelîn wider in dô sprach: sîn herze begunde weichen gein den vrouwen minneclîch.< nu sült ir sîn gewert,> sprach her dietrîch. sîvriden den küenen man under die arme man dô nam. man vuorte in von dem ringe, den wunderküenen man, under die schoenen vrouwen, den künec ûz niderlant. man zoch im abe den harnesch, dem stolzen wîgant. durch schilt und durch harnesch was er verhouwen wît. er sprach:< in dem berner der tiuvel selbe lît, daz hân ich hiute enpfunden an disem einigen man: solch herter strîtgeselle kam mir nie ûf die ban. man sprichet, der tiuvel vliehe daz kriuze, daz ist wâr: hêt ich den berner erkennet vor eime halben jâr, ich hête in ouch gevlohen, daz sült ir glouben mir. mir wirt nâch sîme strîte niemer mê sô gir. der tiuvel in der hellen mit im strîten sol!> dô sprâchen dâ die vrouwen:< wir wisten ez lange wol: swenne der voget von berne rehte erzürnet wirt, er sleht tiefe wunden, der manegiu lange swirt.> dô bat diu küneginne und die vrouwen al zehant umb einen staeten vride den alten hiltebrant. dô sprach der von berne:< des enmac niht sîn, er gesige dan in dem garten vor der künegîn.> dô sprach der von berne:< du alter balder grîn, du muost noch hiute vehten mit künec gibechen von dem rîn. er sol dir wol vergelten, swaz du mir hâst getân, und sol dir'z în trenken, mich triege dan mîn wân.>< nu wil ich gerne strîten,> sprach meister hiltebrant,< ich bin von den hiunen gein burgentrîche gerant, daz ich durch schoene vrouwen ein kempfe wil wesen. wâ sûmet sich sô lange künec gibeche ûzerlesen?> er verwâfente sich mit grimme und huop sich ze ime dar gezieret als ein engel. man nam ir beider war. dô sluogen ûf einander die zwêne küenen man, daz ob ir beider helme schiere ein viur enpran. der künec von dem rîne wolte rechen sîniu leit: dô zôch er von sîner sîten ein swert, daz vil wol sneit. dô vaht er tiuvellîche ûf der heiden wît. hiltebrant der alte muoste vliehen gibechen strît. der künec von dem rîne zôch sîn swert gar hôch. hiltebrant der alte von ime mit listen vlôch. dô huop den schilt vaste der alte hiltebrant: er vorhte, daz sîn laster würde geschellet in diu lant. dô sprach der von berne:< hiltebrant, du küener degen, ersleht dich künec gibeche, vroun uoten wirt gegeben ein ander man junger, des ist diu vrouwe wol wert. nein, hiltebrant du alter, versuoche baz dîn swert.> dô sprach meister hiltebrant:< würde ich denne erslagen, sô hôrte man vroun uoten lûte ir jâmer klagen( und ouch heize weinen. ir triuwe ist sô grôz ie gein mir gewesen, sît uns diu triuwe beslôz und si mir wart gegeben von rehten triuwen ze ê, sô taete ir rôtem munde vürbaz iemer wê), solte si denne nemen einen andern man vür mich, sô wil ich vürbaz strîten umb die vrouwen minneclîch.> er schriet dem künege gibechen durch harnesch und durch schilt. dô sprach hiltebrant der alte:< der rede du enkilt. wil er vroun uoten geben einen andern man vür mich, sô wil ich baz strîten, dâvon hüete dich.> dô sprach witege der küene:< herre, her dietrîch, hiltebrant der alte vihtet listeclîch.> êrste begunde er suochen die êrsten schirmslege: er hête den künec gibeche under sîner pflege. dô sprach der von berne:< hiltebrant hât sin und hât ouch vil der liste. swie vînt ich ime bin, sô hoere ich sîn lop gerne wît über alliu lant. nu helfet alle biten vür den alten hiltebrant.> sie sluogen ûf einander slege âne zal. schilt harnesch begunde erklingen, daz ez vil lûte erhal. hiltebrant der alte brâht einen grôzen slac, daz ime der künec gibeche vor den vüezen lac. dô riefen die juncvrouwen die küneginne an:< welt ir iuwern vater alsô verderben lân?> sprâchen dô die vrouwen,< daz ist ein arger list: welt ir niht gedenken, daz er iuwer vater ist?> dô rief diu küneginne hiltebranden an:< nu hâst du doch gesiget, du solt dîn strîten lân.>< welt ir mit iuwern helden mîme herren sîn undertân, sô wil ich iuwern vater langer leben lân.> zehant sprach vrou brünhilt:< wâ bist du, kriemhilt? der berner wil dir dienen, ob du in enpfahen wilt, alsô du hiute spraeche, dô er mit sîvride streit. mich dünket an den sinnen, er sî dir ze dienste unbereit und ouch der künec etzel mit manegen küenen degen, die du hâst von den hiunen gein burgentrîche erwegen in dînen rôsengarten durch dînen übermuot. des lît dir erslagen ritter und risen guot.>< mîn darf nieman spotten,> sprach diu künegîn hêr,< ich trage in mîme herzen leit und herzesêr. ez ist mir niht ergangen, alsô ich hête gedâht: mîn vater und mîne bruoder sint in ze dienste brâht.>< gieng ez mir nâch gedenken,> sprach meister hiltebrant,< sô wolte ich niht mê vehten umb bürge und wîtiu lant. sô bin ich von gedenken waerlîche ungewert: ich wolte genuoc gewinnen mit schilte und mit swert. nu mac ich'z wol gesprechen sicher ân allez spel. ich getrûwe ez wol ze erzeigen mit den recken snel.> dô sprach diu küneginne:< diu rede dünket mich tump: mit schilten und mit swerten, diu sint worden krump.> dô schiet ûz dem garten meister hiltebrant, mit ime künec gibeche und sîvrit ûz niderlant. sie giengen mit einander vür künec etzeln stân. dâ gap der künec gibeche ûf kriuze und ouch die krôn. dô begunde klagen der künec lobesam:< hiute vruo was ich ein künec, nu bin ich ein armer man. mîn kriuze und mîne krônen muoz ich noch hiute ûf geben und wider enpfâhen ze lêhen. waz sol mir daz leben?> dô sprach der künec etzel:< ir sült iuch wol gehaben und sült bî dem rîne die krônen selbe tragen und sült darumbe dienen von berne hern dietrîch und ouch darzuo mir selben, daz wizzet sicherlîch.> dô sprach der von berne, der vürste vil gemeit:< mir und dem künege etzeln sült ir sîn bereit mit iuwern starken helden, mit schilte und ouch mit sper in herverte und in reisen, swâ wir es begern.> dô sprach der künec gibeche:< daz sol geschehen sîn. ich wil iu gerne dienen mit den helden mîn, mit gunther und mit gêrnôte und sîvride ûz niderlant.>< mit den sol uns benüegen,> sprach meister hiltebrant. dô sprach gezogenlîche meister hiltebrant:< nu rüstet iuch vil balde, ir recken alle samt, daz wir den kranz enpfâhen und den kus sô guot ze eime rîchen solde, sô werden wir hôchgemuot.> dô sach man die zwelf kempfen in den garten gân. gein ieglîchem kam gegangen ein juncvrouwe wolgetân. sie wurden umbevangen, ir vröude diu was ganz. dô wart den einlef kempfen ieglîchem ein rôsenkranz gesetzet ûf sîn houbet, geküsset an sînen munt. dô sprach wolfhart der küene:< nu ist mir worden kunt der solt ze burgentrîche, der mir heim enpoten wart. den hân ich hie ervohten mit mîme swerte scharf. ich hân den kranz enpfangen und den kus sô guot ze eime rîchen solde, sô bin ich hôchgemuot,> sprach wolfhart der küene,< ze einer gâben minneclîch.> der rede begunde lachen von berne her dietrîch:< wolfhart ist ungezogen, daz sage ich iu vürwâr: er setzet rôsenkrenze ûf ungestrâltez hâr,> alsô sprach der von berne,< wie ist ez sô gar verlorn, daz man manegem êre biutet, der darzuo ist niht geborn.>< lât iuwer spaehe rede, herr, her dietrîch. mîn hâr ist mir gerihtet gar unverwizzenlîch: ich gibe iu's mîne triuwe, ich dünke iuch nie sô tump, alsô ez mir ist gerihtet, ich trüege ez lieber krump. hagene von tronege mir mînes hâres pflac: mit sîme scharfen swerte gap er mir manegen slac. mir sint ze sûr worden alle die rôsen kluoc: durch halsberc und durch ringe er mich gar sêre sluoc.>< nu enweiz ich, waz sie meinen,> sprach der münech ilsân,< daz ich ouch hân ervohten und mir niht werden kan: die helde sint besoldet, und ich bin ungewert. ich muoz ez baz versuochen mit mîme guoten swert.> dô greif er nach dem swerte sô rehte grimmeclîch:< mir muoz ein schapel werden, daz wizzet sicherlîch, oder ich wil die rôsen treten, man seit mir niemer danc. waz ziuht man mir die rôsen in dem garten vor sô lanc? diu linde muoz es enkelten, daz ich gesûmet bin: daz himeltuoch vür die sunnen daz slahe ich von ir hin, daz davon muoz rîsen des liehten goldes glast. mit mîme scharfen swerte erschelle ich manegen ast. die vogel ûf der linden werdent alle erlôst.> dô sprach diu küneginne:< des hân ich keinen trôst. sît ir ein guoter bruoder, sô tuot mir keinen gewalt.>< sô gebet mir mîn schapel,> sprach der münech balt.< den kranz gaeb man dir gerne iezuo an dirre zît, wan daz an dem küssen ein grôz gebreste lît: dich wil kein juncvrouwe küssen an dînen rûhen bart, daz wizzest sicherlîche,> sprach diu künegîn zart.< bin ich denne der tiuvel, daz ich hân ein rûhen bart? solhiu smaehe rede mir nie erboten wart. den orden trage ich rehte durch den süezen crist, daz wizze, küniginne, swie vînt du mir bist. ich wil doch niht lâzen, ich wil haben mîn reht, oder ez lît von mîner hende tôt ritter unde kneht.> dô sprach diu küneginne:< daz solt du lâzen sîn. mich und dich versüenet ein kluogez megedîn.>... diu truoc an ir hende ein rôsenkrenzelîn, maneger hande rôsen mit liehter sîden klâr. si satzte'z dem vrien müneche oben ûf sîn kurzez hâr. die selben schoenen juncvrouwen er under die arme nam. sîn leit und sîn trûren von sîme herzen kam. wer gesach ûf erden ie kein bild sô zart? si kuste den münech ilsân an sînen rûhen bart.< gaebe mir daz klôster solher vröude lust, ich getaete vür die porten niht sô manegen just, ich lebete in der kutten iemer âne quâl. die mîne wolte ich küssen mê dan tûsent mâl. ze dienste disem bilde, diu hie vor mir stât. hête ich in dem klôster solher vröude rât, alsô mir diu juncvrouwe in dem garten hât getân! nu muoz mich iemer riuwen, daz ich sie hie muoz lân, ir lachen und ir kôsen und ir lieplîch anegesiht.> der müneche hête ze mâle sich ze ir verpfliht. er hête sich vil gerne der bruoderschefte erwegen, solt er der schoenen vrouwen mit êre hân gepflegen.< daz waere der bruoderschefte gar ein arger wanc, und waeren iu under dem hâre diu ôren noch sô lanc,> alsô sprach der von berne, ein vürste unverzaget,< und würd ez in dem klôster von iu dem apte gesaget.>< des aptes und der bruoder der valschheit ist sô grôz: swer in braehte diu maere, daz ich waere lîplôs, des vröuten sie sich alle und gaeben im rîchen solt. mir ist in dem klôster der müneche keiner holt.>< der rede mich sêre verdriuzet,> sprach einer, der was wunt,< mir ist in dem garten grôz arbeit worden kunt. swaz ieglîcher hât vröuden, sô bin ich an vröuden laz. mir taete ze mînen wunden ein guotiu salbe baz denn al diu rôten mündelîn, diu stânt an vrouwen kluoc. wolfhart von garte mir mîne wunden sluoc: er hât mir versêret durch harnesch ganze hût. den smerzen muoz ich klagen stille und überlût. nu ist ez umb mich niht, ich genise noch wol: ich klage vier recken, daz man wizzen sol, die sint hie erslagen umb ein kleinez guot. waz gît man uns ze solde, daz uns betrüebet ist der muot? stüefinc unde schrûtân, die zwêne sint erslagen, herbort unde aspriân hoeret man nieman klagen, die durch kriemhilte willen verlorn hân lîp und leben. man siht sie niht deste minner in grôzen êren sterben. des pflege ir der tiuvel, alsô mîn wolfhart pflac! mit sîme guoten swerte gap er mir manegen slac. mir sint ze sûr worden al die rôsen kluoc.>< mir ist ouch ze schaden komen, daz mich mîn ros her truoc. hagene von tronege, ez ist mir entriuwen leit, hâst du von mîme lîbe hie keine arbeit. der mich hête gelâzen dâ heime in hiunenlant, dir waere niht sô leide geschehen hie von mîner hant.> sô sprach der küene wolfhart:< mir ist leide geschehen. einer ganzen vriuntschaft solt du mir verjehen.>< gerne,> sprach dô hagene,< diu schult ist niht dîn: den mort hât gebrûwen kriemhilt die künegîn.> vriuntschaft gâben die herren einander ûf der wal. dô hôrte man in dem garten ruofen überal:< man sol diu ros her ziehen, die geste wellen hinnen varn. die denne hie belîbent, die müeze got bewarn. die denne sint erslagen, der sêlen pflege got.> daz dûhte den münech ilsân allez samt ein spot:< ir müget iuch wol vröuwen, daz ich wol beten kan. ich vergibe iu iuwer sünde und entslahe iu den ban. ich bin ein guoter bruoder, ich mache iuch sünden vrî: mir wonet von dem klôster sô grôze genâde bî. solte ich in dem garten bî disen vrouwen leben, ich wolte in vür ir sünde geringe buoze geben.> dannen begunde sich rüsten manc küener degen. dankes und genâde wart dô vil gegeben von den rôten mündelînen, die dâ stuonden an vrouwen kluoc. des vröute sich von den hiunen manec ritter hôchgemuot. alsô sie ûf die ros gesâzen, ir vröude diu was grôz. manec ritter von den hiunen sînen harnesch ze ime slôz. der von berne und künec etzel mit ir helden fîn die vuorten die rôsenkrenze mit vröuden über rîn. diu schif und ouch die vergen hêten sich bereit. darîn trat vermezzenlîche manec helt vil gemeit. sie vuoren mit den schiffen über rîn zehant. norpreht hiez der verge und was in wol bekant. hiltebrant der alte pflac der soumschrîn. drîzec marc goldes liez er an dem rîn, daz wart dem vergen ze lône und ein guotez gwant.< er hât ez wol verdienet,> sprach meister hiltebrant. dannen vuor vermezzenlîche manec helt guot und ouch manec ritter und recke hôchgemuot. an dem zwelften morgen, tuot uns diz buoch bekant, dô wâren die herren komen gein bechelâren in daz lant. dô erbeizten dâ die herren gein bechelâren ûf daz velt. sie sluogen ûf vroelîche manec wünneclîch gezelt. dô sprach der marcgrâve alsô ein biderman:< alsô liebe geste ich noch nie gewan.> dô stalten sich die herren an einen wîten rinc. dô sach man gein in wîchen die schoenen gotelint, nâch ir sach man swanken manec kluogez megedîn. dô enpfienc sie vil schône diu milte marcgraevîn. dô sprach der marcgrâve:< lieber kameraere mîn, nu trac her vroelîche mîn brôt und mînen wîn. ich hân liebe geste, des vröuwet sich mîn muot. nu biut ez in schône und grîf in mîn guot.> dô sprach der kameraere:< herre, ez ist iuwer schade.> dô sprach der marcgrâve:< den wil ich gerne haben. swaz ich in mac êren bieten und schaffen guot gemach, darumbe lobet mich maneger, der mich nie gesach.> die tische wurden bereitet mit tischlachen guot. wîn und wilpraete daz man darûf truoc. sie lebeten dô mit schalle. in was der koste nôt: wolfhart was von hunger nâch gelegen tôt. dô sie gâzen und getrunken, man zôch her diu marc manegem küenen recken, sîne ringe wâren starc. sie stuonden ritterlîche ûf dem wîten plân. dô verwâfente sich mit gezierde manec helt wolgetân. ein buhieren begunde sich heben: sie zerstâchen manegen schaft. ie der man ûz herzen grunde versuochte sîne kraft....... wolfhart übel muote und was im alsô leit, daz witege der küene schemminc daz guot ros reit, daz im in dem garten ze solde was gegeben: daz begunde müejen wolfhart den degen, daz er die gâbe hête enpfangen vür in sô minneclîch. witege der küene gie vür hern dietrîch. er sprach gezogenlîche:< vil lieber herre mîn, swie gerne ich iu nu diente, sô enmac es niht gesîn. ich weiz niht wol warumbe, ez dünket mich niht guot, daz mich sô sêre hazzet der wülfinge übermuot. swie stille ich darzuo swîge, got weiz mîn herze wol. ze solhen âventiuren man niht vil reden sol.> dô sprach gezogenlîche von berne her dietrîch:< welt ir dan hinnen rîten ze künec ermenrîch, sô gedenket an die eide, die ir mir hât gesworn, darane sült ir niht wanken, ir recke hôchgeborn.>< jâ, wolte ich wanken, vürste vil gemeit, mîn lîp der sî verwâzen, briche ich den eit.> dannen vuor dô witege ûf der selben vart. daz kam sider ze leide dem jungen alphart. dô ruoweten dâ die herren vor bechelâren ûf dem plân unz an den vierden morgen: dô vuoren sie von dan....... an dem vünften morgen, tuot uns daz liet bekant, dô wâren die herren komen gein hiunen in daz lant. dô seite man diu maere der edeln künegîn, wie daz die herren kaemen von wormze ab dem rîn. dô vröute sich vrou herche, si was sô hôchgemuot. dô wurden si wol enpfangen von manegem megedîn guot. sie wurden wol enpfangen, die helde überal. sie vuorte diu küneginne ûf einen wîten sal. dô vrâgete umb die rôsen diu künegîn lobesam. dô antwurte ir geswinde der münech ilsân:< vil edeliu küniginne, mir ist der solt gegeben, den wil ich mir behalten, die wîle ich hân daz leben.> dô ruoweten dâ die herren ûf der bürge wünnesam unz an den niunden morgen. dô vuor ie der man von dan. dô vuor heim gein kriechen der schoene dietrîch. dô vuor heim gein riuzen hartnît ein künec rîch. dô vuor heim gein tenemarc der junge künec vruot. dô vuor heim gein stîre dietleip der hôchgemuot. dô vuor heim gein bechelâren der milte marcman. dô vuor heim in daz klôster der münech ilsân. dô der münech ilsân wider heim kam, man wolte in niht în lâzen, den wunderküenen man. er stiez an die porten, daz si ûf brach. dô schuof er in dem klôster allez ungemach. her dietrîch von berne und meister hiltebrant vuoren mit ir helden wider in ir lant. dô sach man gein in wîchen die herzoginne uot, diu enpfienc die herren, si was wolgemuot. si vrâgete sie diu maere:< wie stât ez an dem rîn?> dô sprach hiltebrant der alte:< liebiu vrouwe mîn, dâ hân wir sie betwungen mit ellenthafter hant.> alsô nimet daz buoch ein ende und ist der rôsengarte genant.