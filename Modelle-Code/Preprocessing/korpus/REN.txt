herre, geist vater und kint
diu driu gar an dir eime sint:
du bist gedriet doch in ein
und hiezze den stern daz er shein
und die dri kuenge wiste,
der ieglicher dich priste;
der stern liez sie niht irren.
ein kuenc der braht dir mirren,
die zwen wirauch und golt;
sie warn dinr geburte holt.
die rehten warheit du weist:
ez was ein reiner volleist;
dise driu die dri brahten drin:
sus kan din ein gedriet sin
und da bi manic tusent valt.
diz tuot din gotlich gewalt:
swaz du wilt, daz muoz geshehen.
herre, ich han vil gesehen
dinr wunderlichen tat.
vil hochgelobtiu trinitat,
du enhiezze dannoch nit wan got
do der engel din gebot
der reinen maget kunte
und din geist ir lip enzunte,
daz sie von worte swanger wart.
wol uns der saeligen vart
daz du ie geborn wuerde!
so reine wart nie buerde
als die truoc diu sueze maget.
von dinr geburt ist uns ertaget
vil vraeude und groze wunne:
wir wurden erst din kuenne
da du die mensheit enpfienge
und die gnade begienge
daz din helflicher trost
vil manige sele hat erlost
und adamen den armen;
der begunde dich erbarmen
daz er was da zu helle.
vil manige gnade ich zelle
die du an uns begangen hast
und aber nymmer me begast:
du enwirst nymmer me geborn
noch magt zu muoter dir erkorn,
du gewinnest auch nymmer me jugent.
du muost in der alten tugent
bliben, der du da pflaege,
e du in der krippen gelaege,
da ein esel und ein rint
dich burgen, reines suezes kint,
vor dem kuenge herodes,
der gerte dines todes.
sin zorn was gein dir swinde:
man ertote vil der kinde,
daz man dich alles suohte.
din geist da des geruohte
daz er dem engel kunte
daz er joseben schunte
daz er dich in egypten truoc.
waz daz nit wunderlich gnuoc
daz man dich nach der alten e
besneit? des gestates du nymmer me
noch daz dich johannes taufe
und judas aber verkaufe,
der dich gein den juden verriet.
diu selbe ungetriwe diet
dich des todes noten.
da mit si sich selben toten;
verlorn muezen sie ymmer wesen.
da kunde diu gotheit genesen
da man die mensheit begruop.
wol uns! was sich vraeuden huop
da du anderweit erstuende!
was waz din gewalt do tuende?
din zeswe hant die helle entsloz;
vil manic sele des genoz:
von diner guete daz geshach.
als gern dich adam do sach,
als gern muzes du mich sehen
so daz gerihte sol geshehen;
e mueze ich werden suenden vri!
la mich geniezen daz ich si
ein din arme hantgetat!
herre, gib mir dinen rat,
als ich an dich muote;
mine bete enpfah zu guote!
suozer got, ich wil dich biten
und manen, swaz du hast erliten
durch mich und al die kristenheit,
daz du dir lazes wesen leit
daz ich dir bin enthuldet:
daz han ich wol vershuldet
mit maniger missewende.
dinen geist mir, herre, sende,
der mich des weges wise
der da get zum paradyse!
der ist leider mir noch zu enge.
got herre, des nit verhenge
daz mir der lip ersterbe
e ich din hulde erwerbe
und gar von suenden sheide!
ie fuer eine tageweide
ich gein dem tode rite.
nu heiz den tot daz er bite
untz ich mich baz berihte,
herre, gein dem gerihte
daz ueber al die welt gat!
als ie der menshe vershuldet hat,
dar nach enpfehet er des lon.
nu solt du, tetragramaton,
mir durch dine guete geben
da daz ymmer wernde leben;
des gernt mine sinne.
des beginnes ich hie beginne,
daz ich den hie so gespreche
daz ez die suende breche.
sprach ich ie daz gelogen was,
daz man doch leider gerne las,
wan ez gezoch sich gein der welte,
herre, mit disem gelte
wil ich die luege buezen
und wilz mit worten suezen,
daz nie tuetshe bezzer wart.
sit daz dir nihsnit ist verspart,
so erkenne, herre adonay,
daz ditz getihte din dienst si;
herre, des gewer mich!
hie mit wil ich eren dich
und den werden markis
der ervohten hat daz paradys
in manigem strite herte:
den ungelauben er werte,
ich mein sancte willehalmen.
also war so einen salmen
suelt ir dise rede han!
ez ist ein warheit sunder wan,
daz ich ane missewende
diz buoch wil bringen zu ende,
daz ich mihs nymmer wil geshamen.
sus heb ich an in gotes namen
und ouch durch ein guotes wip,
diu mit eren hat ir lip
gebeitet shone und wol.
gote und ir ich dienen sol,
daz iz ane shame belibe.
dem selben guoten wibe
fuer alle wip ich guotes gan.
ich missetaete gar dar an
ob ich nit gerne taete
swes diu guote mich gebaete.
mit bete sie also an mich kam
daz minen triwen nit gezam
ob iz verzigen ir haete.
min triwe ist gein ir staete
und muoz daz ymmer wesen.
swer sines getihtes hat gelesen
daz der wise wolfram do sprach
( man nante in von eschenbach.
ez waz sueze und meisterlich),
ich von tuerheim uolrich
mit vorhten mich dar binde
daz ich mich underwinde
dar er gestecket hat sin zil.
darumme ich doch nit lazen wil,
es enwerde volle tihtet.
er hat uns dar berihtet
( daz ist gnugen wol bekant)
< sus rumte er provenzalen lant>.
da geshach diu shumpfentuere:
manic ritter vil gehuere
was durch pris da tot gelegen.
der helle vluoch, des hymels segen
wart erworben von in beiden.
umme ir shaden und umme ir sheiden
hat ir wol vernomen e.
dem markise tet vil we
do er rennewartes vermiste
und nit die warheit wiste
ob er was lebendic oder tot.
der zwivel angest im gebot
und daz im vraeude gar verswant,
wan ez ervaht des heldes hant
der kristenheite gar den sige.
vil ungerne ich nu verswige,
ich ensagte rehte wie terramer
tet den vluehteclichen ker.
er und sin vil michel her
begunden gahen gein dem mer
und gein vil manigen shiffen.
da sie diu shif ergriffen,
vor vorhten sie nit liezen,
diu shif sie an stiezen,
die minren und die merren.
sie enbeiten nit irs herren
des hochgelobten werden,
der bleip da uf der erden.
balde gahten hin diu shif.
der hat manic purrif
in dem strite geslagen,
der begunde nach in jagen
und von den kristen nieman mer.
rennewart ruofte terramer.
er sprach:< edel ritter guot,
shende nit dins ellens muot,
dinr krone zimt nit diu vluht!
din pris bestat der shanden suht,
daz er ymmer mer ist siech
und gein hohem lobe shiech.
dine krone nit enshende!
getruwe der hoehsten hende,
diu geshuf den anevanc und daz drum,
und ruoche erkennen jhesum,
des gewalt uns git und nimt
swes in zu tuonn gezimt.
da enmag gesin nit wider:
swaz bein hat oder gevider
oder wehset oder vluezet,
swenne jhesum des verdruezet,
so muoz ez verdorben sin.
herre, lieber vater min,
din kint daz ruoche hoeren:
laz appollen dich nit toeren
und ander dine valshen gote!
vater, volge dem gebote,
swaz jhesus dir gebiete!
ob ich dich, vater, verriete,
so enhete ich nit rehten sin.
ich weiz wol daz ich von dir bin,
herre terramer, geborn.
weistu, wenn ich wart verlorn?
ich was in kurtzen kindes tagen.
herre, la dir die warheit sagen
und rehte wisen uf die vart:
ich bin din sun rennewart,
der geriten hat den bogen.
vater herre, ich bin erzogen
ich enweiz wa oder wie.
swar ich kam ie, ich bin nu hie
mit gesundem starkem libe.
wistes du wie jhesus shibe
gat, du engeruohtes mahmeten
nymmer me anegebeten
noch deheinen sinen genoz.
kristes kraft diu ist so groz
daz ir nieman anegesiget,
swar sie krieges sich bewiget,
daz gelaube, herre terramer!
din nam von wirde ist vil her:
von wem hastu gewalt?
dinr jar tage hat er gezalt,
wan er hiez dich werden
der den hymel und die erden
geshuof und die sunnen.
dine gote des nit kunnen
noch muegen es nit gelernen.
wie vil hant zal die sternen,
die ist dinen goten unbekant.
hamon und tervigant
muegen anders nit geleben
wan als in jhesus ruochet geben.
du solt an in gelauben
der kunde die helle rauben
und erloesen da adamen,
den er ane menshen samen
kunde nach im machen,
( an schone nit verschwachen).
jesus der ist uns sippe:
er nam adame ein rippe
und worhte dar uz evam,
daz uns zu aerbeite kam.
da er die zwei geworhte,
da gebot er in mit vorhte
daz sie behielten daz gebot.
da wurden sie ir selbes spot:
eva das gebot zubrach;
an eim obze daz geshach.
vil der kristen nit enweiz
an waz obzes eva beiz.
vater, des wil ich dich vragen,
wolt ez dich nit betragen,
ob ez si dinen goten kunt.> -
< rennewart, tuo zuo dinen munt
und la wesen din claffen!
ich zel dich gar zu eim affen.
und enwaerstu nit min kint,
alle die hie bi mir sint,
die enkuenden nymmer dich ernern,
ich enwoelt des libes dich behern.
swaz shaden ich han hie genomen,
der ist aller von dir komen.
din hertze triwen ist erjeten.
minen gote herren mahmeten
hastu an lobe geswachet
und jesum hoch gemachet.
mahmet der ist doch din tote
und wuerde, sun, nach sime gebote
rennewart getaufet.
hastu daz leben verkaufet
und dines kuennes dich gar bewegen?
swaz heiden hie ist tot gelegen,
der totes du daz merre teil.
du hast verworht vil gar din heil.
der gote gnade ist gein dir twerch.
du enwuerde nie min verch
noch geborn von minem libe.
vil uebel geshehe dem wibe
von der geborn du wuerde!
ez was des tiuvels buerde,
swelch wip dich ie getruoc!> -
< vater, hoere, ez ist genuoc!
la vluochen und shelten,
oder ez muoz engelten
der ez ist ane shulde.
noch hilf ich dir des hulde,
wiltu, der ist der maegde kint.
wie geguetet sine guete sint,
ob daz dine sinne erkanden,
mahmeten und terviganden
liezestu die helle buwen.
du solt mir, vater, getruwen
als dinem lieben kinde.
durch vorcht ich niht erwinde,
ich enwelle dir von dem kinde sagen
daz ein maget hat getragen,
und von der maget diu ez gebar.
diu ist so wol gereinet gar
daz nie nit so reines wart
ane den der zu ir libe was bespart,
der was ir vater und ir kint.> -
< herre rennewart, enbint
mir disiu starken maere,
wie disem kinde waere
daz kunde sun und vater wesen.
wir han der buoche nit gelesen
daz ieman geshriben vinde
daz vater mit dem kinde
uz einem munde geben geist.> -
< vater, ich waen, du enweist.
die gewizzen ist dir wilde:
ez shinet in einem bilde
der kristen got, und sint sin dri.
hoer, wer ieglicher si,
des wil ich dich besheiden:
kristen, juden, heiden
pfliget der trinitate gewalt.
vater, du bist an jaren alt,
von vil tagen din bart ist wiz.
nu la diner witze vliz
an dinem ende shawen
und minne die suezen vrawen
diu maget wesende den gebar
der aelliu dinc erkennet gar.
vater, daz ist ein hohes wort,
ez ist der kristenliche hort:
unser vater got der alte
der pfliget mit gewalte
der kristenheite manigiu jar.
swaz ich sage, daz ist war,
er selbe ist vater und kint.
diu zwei in einem bilde sint
und der here reine geist.
owe, vater, daz du nit weist
daz der kristenheite got
gar geshuof mit sime gebot
daz er zu einem menshen wart.
der heidenshaft ist gar verspart
swaz sich gein der warheit zoget:
jhesus ist al der welte voget;
swaz er wil, daz muoz geshehen.
vater, du hast wol gesehen
( ob du ez wilt erkennen,
so muostu, vater, dich nennen)
daz nieman wart geborn
der soelhen shaden habe erkorn
an manigem hochgelobten man.
wizze daz ich dir vergan
daz du dich nit versinnest,
daz du dem vater entrinnest
der dich hat gemachet.
sin guetiu sueze lachet
swanne kummet der verlorne.
ob du beites biz morne,
so muostu lihte tot geligen.
laz an dir, vater, nit gesigen
den tiuvel, der ist der helle wirt.
gelaube mir, du bist verirt,
und uebergestu minen rat.
din lip vil hohe wirde hat,
von wem wiltu der jehen?
sprechen, hoeren und sehen
der here geist die gabe git.
swaz an dir werdekeite lit,
in manigen witen landen
hastu mit dinen handen
bejaget in herter ritterschaft.
du hast von richeit groze kraft.
der ie was und ymmer wil leben,
sich, der hat sie dir gegeben
und manige hohe krone.
dehein kuenc lebet so shone
oder fuer dich habe gewalt.
du hast dem kuenge tybalt
verderbet manigen werden man.
mit niht ich erdenken kan,
warumme du, vater, daz tuost.
vil hohe du noch gelten muost
swaz hie lit der kristen tot.> -
< rennewart, swaz der grozen not
hat erliten diu heidenshaft,
daz tet gar din eines kraft.
du sluege den neven, den bruoder.
uz stahel geworht ein ruoder,
daz du in der hant da truege,
da mit du sie alle sluege;
mit der grozen stangen lanc
geshach manic ungefueger swanc,
die wile daz diu werte.
dar nach mit eime swerte
begundes du so sere slahen
daz man mit des bluotes ahen
die erden da sach begiezzen.
mich mohte wol verdriezen
maniger vraeude der ich pflac.
ich engelebe nymmer gerne tac
e daz mir uf alytshantz
wider gevellet des prises glantz.
sun, den hastu mir verlorn.
diu shulde si gein dir verkorn
und minnecliche gar vergeben,
wiltu minen goten leben;
von den han ich manic lant.
ich wil lihen diner hant
zehen krone richeit.
din haubt ze rehte krone treit
als ander din geslaehte.
din lip vil gerne maehte
maniger lande han gewalt
danne ein versmahter ribalt;
nach eren ramte nit din lip.
erkantes du daz reine wip
wol dienstes kuenden lonen,
du beguendes da von shonen
und verderbtes keinn ir dienstman.
din adel nit der fuoge kan:
du enruoches wer da tot gelit
oder lebende lat den strit.
rennewart, daz erkenne,
minen goten dich zu dienste nenne!
sun, ob du des nit tuost,
so wizze daz du ymmer muost
tragen mines hertzen dro.> -
< daz ist mir als ein altes stro!
ob ich wol von hamone
moehte haben alle krone
und gewaltic sin aller lande
von dem valshen tervigande,
ungerne ich ihtes naeme
daz jhesu missezaeme.
ich han mich gelazen gar an in:
min lip, min hertze und der sin
volgen woellent sime gebote.
vater, wa beleip min tote,
der trugehafte mahmet,
da jhesus uns genade tet,
daz die kristenlichen diet
sin helfe da des siges beriet?
dinen sun solt du nit triegen.
kuennen dine gote vliegen?
daz ist nu zu staten komen.
vater, hastu iht vernomen,
ob sie hin zu hymel komen?
du glichest eime omen
mit torlichem gebraehte.
ob ich wol mit eren maehte,
nymmer ich dirz vertruege.
swer ane mich dich sluege,
dem waer ich ymmer holt.
daz ist daz du gearnen solt,
du verworhter heidens diep!
ich weiz wol, es ist jhesu liep
ob ich dich gar verderbe
und nit dinen glauben erbe;
des wil ich mich verzihen.
krist herre, nu ruoche mir lihen
swaz min vater gewaltes pfliget.
du hast auch, herre got, gesiget
mit diner reinen krefte
an aller der heidenshefte.
mit diner helfe wil ich gesigen.
terramer muoz tot geligen,
mich enwende dann diu gotes hant.
herre jhesus, wis gemant:
wis dinen trost mir gebende,
daz er bestê iht lebende!
er hat ez verworht vil dicke.
ir sit in einem stricke
der sich niht gahes loesen kan.
ir suendenhafter man,
wan denket ir wer iuch geshuof?
iu ist gesaget wol der ruof
den er an dem cruece tet.
vater, volget miner bet:
lat den ungelauben wesen,
so wil ich iuch lan genesen!>
< owe>, sprach er,< rennewart,
wie wiltu jhesu sin so zart!
hastu sinen rat gesworn,
so soltu blasen lihte ein horn,
so diu urstende wirt.
nu gelaube mir, du bist verirt,
din ruochet nit der kristene got
und daz du vluehest daz gebot
daz dir ist geslaht von arte.>
da begunde rennewarte
daz hirn vaste wueten.
er sprach:< ir suelt iuch hueten!
ir sit min vater oder niht,
ir muezt von mir des todes pfliht
enpfahen, die ist unwendic.>
rennewart was genendic,
daz swert er drate zucte.
an terramern er ructe,
er begunde slahen umme,
daz der wise und der tumme
sich huoten vor den grozen slegen.
die begunde er dar so snelle legen
als ob ez waer ein donr shoz.
er sluoc dem vater ein valken boz,
daz sich daz haersnier zuclaup
und druz vil der ringe staup,
ich waen daz ez braeste enzwei.
terramer vil lute shrei:
< wol hin balde! wir sin verlorn.
rennewarte ist worden zorn.
nieman beite der wil genesen!
swer haltet, der wil tot wesen.>
diu vluht im nit versmahte.
einen kuenc er do ergahte;
ab daz haubt er dem sluoc,
dem wart des zornes genuoc,
der waz aloes genant.
iesa rennewartes hant
vil sere ein kuenc versneit
( den selben sterben doch vermeit)
der was genant tampaste.
er het in strite da vor e
dicke hohen pris erstriten,
durch wip groze not erliten.
sin lop daz gienc vil hohe enbor.
ein werder kuenc hiez kator,
dem sluog er eine wunden tief.
der selbe kuenc vil lute rief:
< rennewart, nim hin min swert!
min pris etwenne was vil wert,
den hastu mir enzucket,
al heidensh leben verdrucket
an hoch gelobten eren.>
da begunde rennewart keren
von im und liez im den lip.
ob er daz tet durch guotiu wip?
daz tuot mir nit daz maere kunt.
ein ander kuenc wart da wunt,
der was ein werder sarrazin
und was genant malgwin.
nieman was gein im zu wer.
da sie kamen zu dem mer
samt, nit gesundert,
der kuenge waren hundert
die mit terramere
taten des vluhtes kere
und gahten gein den shiffen.
da sie die ergriffen,
sie selbe zugen die riemen,
da enwas da anders niemen
der sie dannen fuorte.
ieslicher vaste ruorte
den lip, biz si dar kamen
da sie gemach in namen.
alsus gefuor da terramer,
ob er nit leitliches ser
dolte, so was er herte:
im bleip manic liep geverte
der werlich was getoetet.
alytshanz wart geroetet
mit maniges heldes bluote.
sach man wip leit gemuote,
der ir vriunt da was erslagen,
diu enkunde an triwen nit verzagen.
swer weiz wie liep ist wibes lon
und daz er hat so suezen don,
swer es zu rehte bringet,
der vraeuden liet er singet.
terramer fuor gein kordes.
er hete vil des mordes
geshaffet und sin gewalt.
und was bestuont ir tybalt,
do arabel von im kam
und durch den markis genam
den glauben und sich taufte
und mit taufe kaufte
daz diu sele ruowe pfliget,
so der lip tot geliget!
swie vil der heiden verdarp,
da mit arable niht erwarp
deheiner suenden shulde.
sie liez durch gotes hulde
maniger eren wunne:
lant, kint und kunne
des kunde si alles sich bewegen
durch in der git der saelden segen.
da terramer zu kordes kam
und diu heidenshaft vernam
daz er den shaden het erkorn:
< owe daz ie wart geborn
tybalt der diz wirbet!
von sime gewerbe verdirbet
diu heidenshaft an prise>
sprach der tumme und der wise,
den die mage lagen tot.
nu was beliben in grozer not
der heiden ein michel her,
die nit mohten uf daz mer
komen mit terramere.
mit grozem hertzen sere
lebten die ellenden.
wa hin sie solten wenden,
daz was in vil unbekant.
ir was ane die zal benant
zehen tusent oder me.
da sie bi des meres se
mit grozer vorhte lagen
und ir dinc zu dem besten wagen,
da kam gevarn ueber mer
ein maehtic kuenc ane her,
der was lang und vil groz,
an sterke nieman sin genoz
der da lebte bi den tagen.
im muoste ein vil starker wagen
tragen die vil swaern stange;
nie rise gewan so lange
noch so mychel ysen cleit.
der rise mit im da nieman heit
wan die sins dinges pflagen.
die an dem mer da lagen,
als in die ersahen,
sie begunden gein im gahen.
sie riten oder liefen,
an den kuenc sie riefen:
< vil hochgeborner sarrazin,
la dich erbarmen unser pin
die wir doln und han erliten!
daz kristen her daz hat erstriten
den sig an der heidenshaft.
terramer der hate die kraft
von lueten daz ein wunder ist
daz ie mohte gesigen krist.
daz her ist me danne halbes tot.
herre, ez ist ein groze not:
wir enwizzen wanne unser leben
wirt dem tode gegeben.
daz ist ein aengestlichiu warte.
huete dich vor rennewarte,
der sleht ros und man.
nieman vor im genesen kan,
er ist stark und kuene.
mueges du, herre, so suene
den markis und terramern.
ez lebt under heiden heren
ich waene nit der dritte man.
nieman uns gehelfen kan,
wir sin des todes eigen.
nu ruoche dine gnade zeigen
an uns armen sarrazinen!
mit kummerlichen pinen
sin wir, herre, ueber laden.
la erbarmen dich den shaden
den terramer hat genomen!
er ist selbe kume hin komen
von dem risen starken.
kyele, kocken, barken,
galyne, usier, seityez,
al der keines man uns liez.
sus sin wir hie bestanden:
unser leben ist enblanden,
suel wir ez lange liden.
wil uns din trost nu miden,
so ist nieman der uns nere
oder rennewarte were,
er nem vil balde uns den lip.
sin ellen hat vil manic wip
gesetzet in sende swaere.
wir englauben nit der maere
daz er ie menshe wuerde.
als er die heiden muerde,
ermordet werde er alsam!>
der rise sprach:< wie ist sin nam?
saget mir, ist er ein kristen?
in kan nieman gevristen,
ersihe ich in, er si tot.
vuerhtet nit mer deheine not!
ir enduerft nit mer sorgen
weder abent noch den morgen.
ich waer in diz lant nit komen
wan daz ich hete dort vernomen
da heim in minem lande
von dem selben wigande,
der also sere vihtet
und die heiden hat berihtet
vil shaden und shande.
swa er wonet in disem lande,
da muoz ich in vinden.
ich wil iuch alle enbinden
von sorgen und von leiden.
wir sin vil ungesheiden,
komen wir an ein ander.>
der ein und der ander
wunsten daz daz geshaehe:
swenne er in ersaehe,
daz maehmeten danne gezaeme
daz er sin ende naeme.
der rise hin zu den heiden sprach:
< ir herren, vart an iwer gemach,
lebt swie iu gevalle,
und vuerhtet iu nit betalle!>
alsus schiet er von in dan
und suohte den ellenthaften man.
da begunden auch die heiden
von dem leger sheiden.
da bi doch vil nahen
ein erbuwen velt sie sahen;
da stuonden bonen und ander krut.
der bu den lueten was vil trut
die in heten gebuwen.
sie enmohten des nit truwen
daz ymmer heidenishe shar
in zu shaden kaeme dar.
den bu sie in erwusten.
den shaden liden muosten
die man mit ir wiben
vluhen da sie bliben
wolten, und mit ir kinden.
sie getorsten nit erwinden,
mit grozer not sie rungen
die alten und die jungen.
da erkante got ir ungemach:
ir einer under in ersach
den maenlichen rennewart.
da was langer nit gespart,
er begunde gahen hin zu im
und sprach:< herre, nu vernim,
durch dinen hochgelobten pris:
ich pin ein armer shetis.
herre, mich hant die heiden
von guote gar gesheiden,
minen bu gar verwuestet:
wolte got daz ir muestet
sehen wie sie mich aehtent,
etlichen ir dar zu braehtent
daz er daz mine lieze ligen.
alle min habe was gedigen
niur wan an die selben sat,
der mich nu enterbet hat
der tiuvel und die sine.> -
< sprich, sint ez sarrazine?
ganc hin, kunne baz ir leben!
ich wil dir dristunt mer geben
danne dir dort genomen ist.>
der gebur was in kurtzer vrist
komen da sie lagen
und ir gemaches pflagen.
< montshoye!> rief er vaste.
die heiden von ir raste
begunden gahen balde.
dem kuenge tybalde
wart da vil gevluochet.
der gebur der enruochet
war kamen die sarrazine,
da im bleip daz sine.
nu begunde rennewart
nach der heiden vart
vaste umme sweifen
und nach ir shaden greifen,
als ein hunt tuot nach dem tiere.
er kam zu der verte shiere
als ein gerehter bracke.
waer im bekomen ein dracke,
den enhet er nit vermiten,
er mueste mit im han gestriten.
rennewart begunde suochen
in walden und in bruochen,
an wisen und an awen.
hie suelt ir wunder shawen
daz er selbe kunde sin
ein hochgeborner sarrazin
und er in daz hazzen truoc.
ich waen, ez was ein unfuoc
daz er ir so vil ertote
und nit des glauben note
an den selben stunden.
er hete den da funden
der gern ein kristen wolte wesen,
daz ern hete lan genesen.
darumme er nit enruohte.
er fuor fuerbaz und suohte
ob er iemanne fuende
dem er des todes guende.
nu vant er sarrazine,
die muosten doln pine;
fuenfzehen hundert ir waren
die sterben da nit verbaren.
mit ein ander er sie bestuont.
die taten als die noch tuont
die nit woellen sterben ane wer.
bi miner triwe ich des swer,
vil dick ihz vernomen habe:
ez ist bezzer kampf dann hals abe.
genuoge sich da werten
die doch daz leben verzerten,
genuoge begunden vliehen.
nach den begunde ziehen
der vil kuene rennewart.
die heiden warn ungespart:
swaz ir getorste vehten,
den struben und den slehten
gab er manigen grozen slac.
vil kume man gelauben mag
den mort den rennewart begie:
der tote dort, der wunde hie.
da warn helde und zagen,
die begunde rennewart gar jagen,
als ob sie waern wilde.
diz was uf eim gevilde
vor eime grozen walde.
nu was da bi ein halde
niht zu verre hin dan,
da habte ein wol gemachet man
nur wan er selbe vierde.
vil riche was sin gezierde,
swaz waz an sinem libe.
ich waen, er guotem wibe
da wolte gern dienst bern.
die vier begunden mit den spern
uf rennewarten rennen.
sie wolten niht erkennen
daz er vil manigen der ersluoc
der vil manlich hertze truoc.
ir ieglicher sin sper zubrach.
shier nach do daz geshach,
der vierre einer lag da tot,
der ander gahte von der not,
der dritte wart vil sere wunt.
ob er genas, dest mir unkunt.
was tet do der vierde?
mit der richen zymierde
aber er rante uf in hin.
ich kaufte ungerne den gewin
den er alda bejagte.
der ritter nit verzagte:
er vaht so er beste mohte
und siner kraft da tohte.
nu was der kuene rennewart
mit harnash also bewart
daz nieman yserin gewant
in deheime lande so guotes vant:
ez was shoene und veste.
rennewart vil wol weste
daz er sicher was fuer slege.
ob dirre man den lip iht rege,
so daz er sich vaste wêre?
nieman was in dem here
der mer prises bejagte
wan der unverzagte.
er vaht mit rennewarte
so maenlich und so harte
daz rennewart der kuene man
von muede arbeit gewan.
der heiden lag ungerne tot.
sin vreches ellen im gebot
daz er vaste vaehte.
waer er uz gotes aehte!
daz waer im ein suezer kauf
daz er hete genomen den tauf:
den worten wolt ich mit im wesen
da wonent die da sint genesen.
disen ritter wil ich zellen
dem prise zu eim gesellen;
daz erzaeugte wol sin rittershaft,
wan er het ellen und kraft.
mit dem er so lange streit,
den heidenshen man do versneit
rennewartes sharpfes waphen.
der sarrazin shrite wafen!
er bat daz er in lieze leben:
< min swert wil ich iu, herre, geben,
daz ir mir lazet minen lip.
ich man iuch, herre, ob ir ie wip
getruoget in dem herzen,
des lieben suezen smerzen
man ich iuch durch die guoten.
woelt ir da lones muoten,
so sol mirz leben bliben.
von reinen guoten wiben
wirt ein man vil hochgemuot.
swaz ir mir me leides tuot,
dez habt ir vil cleine ere.
ich enweiz doch war ich kere,
ob ir mir daz leben lat,
daz gar in iwerr hende stat.>
rennewart mit siten sprach:
< ich wil dir tuon daz nie geshach
von mir mer deheinem man
den ich mit strite ie kam an.
nu wil ich iu daz leben lan;
und si daz durch sie getan,
swa sie in dem lande si,
der wont min hertze nahe bi.
swie sie shine in wibes bilde,
ir kueshe ist doch vil wilde
da von diu wip sint wip genamt
und des der magtuom sich shamt:
sie ist ein reine shoene maget,
ir jugend doch also betaget
daz sie wol vriuntshaft pflaege
swar sie lones sich bewaege.> -
< swaz iu wirret, daz ist mir leit.>
da mit der ritter von im reit.
wie im sin leben dar nach kam?
der maer ich noch nit vernam.
da mit der strit sich do shiet.
rennewartes vart ieso geriet
hin da die kristen lagen
und grozer muede pflagen;
vergezzen sie der wolten.
vil gut gemach sie dolten.
schier die ruowe in entran:
sie sahen den vil grozen man
von dem ich e sagte.
ir ellen gar verzagte
da sie in reht ersahen.
da wart vil michel gahen
von werden kuenen mannen.
da sie fuorn von dannen
und daz der groze rise ersach,
er rief lute und sprach:
< habet gemach und liget stille!
iu shadet nit min unwille;
sorget nit umme iwer leben,
dem wil ich einen vride geben,
daz ir mich des bewiset
den man vil hohe priset
an sterke und an ellen.
durch den selben her gesellen
bin ich ueber mer komen.
ich han so vil von im vernomen
manlich grozer wunder.
ich gelige im obe oder under,
kumt er mir zu gesihte.
war ich mich nah im rihte,
da hin suelt ir mich wisen.
ich wil in ymmer prisen
ob er getar sam mir striten
und miner gesihte biten.>
die kristen sprachen:< war er kam,
da jhesus den sig genam,
des kuenne wir iu nit gesagen,
wan daz er fuerbaz wolte jagen
die entworhten sarrazine.>
er sprach:< die gote mine,
mahmet, hammon, tervigant,
ob iu gnade si bekant,
iwer gewalt danne nit laze,
ir wiset mich uf die straze,
daz ich den kuenen vinde.
nymmer ich des erwinde,
ich envinde in swa er ist.
im kan gehelfen nit sin krist,
er mueze doln mine slege,
swaz ich der geleisten mege.>
da mit der rise dannen gienc.
sin ganc den selben wec gevienc
da er rennewarten vant.
nu bekant er in zehant.
des fundes er sich frowete.
rennewarte er vaste drowete.
er sprach:< du arger shalk vershamt,
du wirdest hie von mir gezamt,...
daz din rugge muoz erswern.
ich sol dins geltes dich gewern
daz du her hast geborget.
ob nit din herze sorget
daz ich zu dir komen bin,
so hast du sholle cranken sin.
sage an balde wer du sis!
ob du dich mir nit ergis,
so muostu des todes wesen.>
< ich truwe hart wol genesen>,
sprach der helt rennewart,
< ez moeht geriwen iuch diu vart
die ir her gevarn hat.
saget an, ez ist dehein rat,
von welhem geslaehte ir sit geborn,
oder ir habt den lip verlorn!>
< wie dirre sammir shalket
und mich mit worten walket!>
sprach der ungefuege rise,
< din vriunt ich nit langer wise,
daz wizze von der warheit.
noch hastu mir nit geseit
von deheime dime kuenne.
ich waen, du her entruenne
und has dich vernogieret her.
ich waen wol, du bist der
der da her entrunnen si.> -
< min vater ist von arte vri
und dehein heiden also hoch;
alle missewende in ie vloch,
daz wizze, alle sine tage;
vil rehte ich dir die warheit sage,
ob din heidnischer munt
mir din geslaehte machet kunt.>
der rise sprach:< daz sol geshehen
als du dines geslaehtes hast verjehen.>
do sprach der kuene rennewart:
< ich bin geborn von hoher art,
des ich mich nymer darf geshamen.
ich wil dir sagen minen namen,
die wile so du wapens dich.
wiltu nu erkennen mich,
ich bin von kuenclicher vruht.
min vater dolt des jamers suht
und ist mit leide ueberladen,
ob er erkennen wil den shaden
den er uf alytshanz erkos:
so manigen man er da verlos.
pfliget sin herze triwe,
so muoz ymmer sende riwe
in sinem herzen sin verspart.
ich bin geheizen rennewart,
min vater fuer alle heiden her
und ist geheizzen terramer;
ob du den erkennest,
fuer war du in nennest
daz nieman im genozen kan,
swer heizzet heidenischer man.
nu daz ist min geslaehte,
da von ich niht enmaehte
von dir deheinen pris erstriten.
da von wil ich din biten,
uentz al din ysenlichiu wat
dinen lip ummevangen hat.
arable diu ist swester min;
die hat ein werder sarrazin.
swie hohe man pruevet sinen namen,
arable kunde sich des shamen
daz sie nit was getaufet.
der durch sie wart verkaufet,
ir hertze des gedahte.
da von ir gar versmahte
swaz gein der heidenshaft gezoch.
der ist ob allen dingen hoch,
ir guotes und ir libes pflac;
vater und kint sie ringe wac
gein dem reinen suezen,
dem alle hantgetat muezen
undertan sin, swes er wil.
siner hantgetat ist doch vil
uf die er ahtet cleine.
daz bist du, shelm unreine;
uf dich hat er clein aht.
da von du dich nymmer maht
von der warheit min erwern.
min vater was mit manigen hern
uf die kristenheit geriten.
nu ist sin kraft also versniten
daz sin her gesamenet wit
almeistic hie erslagen lit.
er bringet nit heim den samen:
swaz heiden mit im kamen,
der ist der tusende nit genesen.
min vater muoz ymmer wesen
an hohem werde verwuost.
wizze daz du sammir muost
huete uf daz leben vehten
nach der beider hande rehten,
der cristenen und der heiden.
da sol ez jhesus sheiden;
swer da baz sin hiute pfliget,
ich weiz fuer war daz der gesiget.
und bin ich doch ein sarrazin,
swer machet uz dem wazzer win,
an den gelaube ich sunder spot.
nu hilf mir, helfricher got,
daz ich din kämpfe hie gesi,
daz iht dinr hohen namen dri
diz strites werden hie geshant!
mahmet und tervigant
ir kraft verliesen muezen.
der reinen maget vil suezen
bevilhe ich hie der kristen sige.
iwer groeze ich harte ringe wige,
daz gelaubet, ob ir wellet.
iwer kuenne mir balde zellet!
niht langer wil ich des biten,
ir muezet sammir striten.>
der rise sprach:< daz sol sin.
ich bin geheizen baldewin,
der kuenc von falfunde,
und enwaer zu dirre stunde
nie her ueber mer komen
wan daz ich von dir han vernomen,
sich kuenne nieman din erwern.
nu mueze tervigant beshern
mir sine helfe hie an dir,
swie eines kuennes wesen wir:
weistu, shalc vil unguoter,
din base ist min muoter,
so ist din vater der oeheim min.
du verfluochter sarrazin,
hastu dine got verkorn
und al din heil vil gar versworn,
du shalc, ungetriwer diep,
wie mac dir jhesus sin so liep
der krancke wart verkaufet?
vil geslagen und geraufet
wart er und angespiet.
du gihst, er si gedriet.
die juden des jehen muezen:
in den henden und in den fuezen
stecten dri nagele.
warumme werte er nit dem hagele
der von den juden uf in sluoc?
vil zageliche er daz vertruoc
daz man in anz cruece hienc.
swaz er gewaltes ie begienc,
daz hant die juden errochen.
er wart ane wêr erstochen
von eines blinden hende
( jhesus nam da sin ende),
der was longinus genant.
des was diu kristenheit geshant.
alsus getan shande
ist vremde tervigande,
mahmete und kaune
daz si zu eime zune
die juden ie gestricten.
den an ein cruece zwicten
die nagel geworht uz ysen,
sol man den got prisen?
uf in vil clein ich ahte:
niht erwern er sich mohte,
pylatus taete im den tot.
da er sich selbe nit ennot
von der marter loste,
wie mag er denne zu troste
ieman komen in arbeit?
swaz din munt von im seit,
daz ist allez samt erlogen.
zu dem hastu dich gezogen
und gelazen guot und ere.
dinem vater terramere
hastu getan herze ser.
und tust du den wider ker,
du bist dannoch ungenesen.
den strit wil ich lazen wesen,
biz du geruowest morgen.
diner muede wil ich borgen:
du hast vervohten dine maht.
so du geruowest dise naht,
so mahtu danne striten.> -
< baldewin, ich wil nit biten;
wanne du din ysen cleit
hast betalle an dich geleit,
so ist under uns beiden
der strit shier gesheiden.
ich weiz fuer war daz mahmet
nie daz zeichen noch getet
daz jhesus kristus hat getan:
er hiez den toten uf stan;
dine got des nit tuont.
von dem tode er selbe erstuont
fuer war an dem dritten tage.
merke rehte was ich sage,
baldewin von falfunde:
mahmet daz nit kunde.
do des leben gazen diu swin,
do muost er ymmer me sin
an sele und an libe tot.
der cristen got im daz gebot;
als jehent die cristen.> -
< rennewart, du wilt dich vristen
mit diner waehen predige.
die welt ich von dir ledige
e daz wir rumen den ring.
wol uf, kuener juengeling!
ich bin zu strite bereit.>
rennewart nit langer beit.
die zwene kuene jungen
do gein ein ander sprungen
mit stangen und mit swerte:
ietwederr an den andern gerte,
daz einer den andern sluege.
vil slege und ungefuege
ietwederr uf den andern sluoc.
der rise der die stangen truoc,
sluoc rennewarte einen slac,
daz er uf den knien gelac
und waer bliben tot
wan daz sin snelheit im gebot
daz er shier uf bekam.
zu beiden henden er do nam
daz swert und lief in an.
er sluoc dem ungefuogen man
einen slac der was so groz,
ob im waer gewesen bloz
daz haubt, so waer er tot.
von im wart diu erde rot:
daz bluot shoz im uz der nase.
wart sin muoter ie sin base,
des hat er cleine genozen.
mit grozen valken bozzen
wart im der slac vergolten.
sie beide kummer dolten,
der eine nu, der ander danne.
baldewin dem grozen manne
smartz sin haubt vil harte.
er sluog aber rennewarte
einen so ungefuegen streich
daz im nahe diu kraft entweich.
er sluog in vaste uf den kopf,
daz von geiseln nie kein topf
also vaste umme gelief.
rennewart vil lute rief:
< herre, reine, suezer got,
ich wil gelauben din gebot
als zu rehte ein cristen.
nu ruoche den lip mir vristen
durch die maget diu dich gebar.
gedenke, ich sluog in diner shar
minen bruoder und vil mage.
wilt du mir helfen trage,
so wirt der strit min ende.
mine kraft mir, herre, sende
und tuo daz bezite!
sol ich in dime strite
mit diner helfe tot geligen
und wiltu mahmeten lan gesigen,
so ist din kraft geswachet.
du hast mich doch gemachet
also wol so adamen.>
nu begunde rennewart ramen
baldewines an die hende,
wie er den slac gewende.
des risen er vermiste
wen daz er traf daz riste;
ein vil wenic er daz versneit.
der slac was baldewine leit
und tet im in dem hertzen we.
< e dich der slac vergeben ste,
e woelt ich mit dir sterben.
din lip der muoz verderben
e du sheides hie von mir,
dins lebens ende ist min gir.>
den markis willehalm
des hertz twanc des jamers galm,
daz er sich sente harte
nach sime rennewarte.
daz leit im vraeude verstiez.
sin getriwes hertze in da hiez
daz er da zu stunde
in suochen aber begunde.
nu wiste in got uf die vart
da sin vriunt rennewart
vaht mit baldewine.
die zwene sarrazine
vil grozer slege pflagen.
nu seht zu disen magen,
wie einr des andern gerte.
von stangen und von swerte
liten sie groz ungemach.
do daz der markis ersach,
er begunde vaste gahen.
do er im kam so nahen
daz er den risen erblicte,
von im sin hertze ershricte,
da von daz er des vorhte
daz er rennewarten entworhte.
der bejaget het manigen pris,
willehalm der markis
erbeizte da vil drate.
er vorht, er kaem zu spate,
er gahte gein dem strite.
rennewart sprach:< nu bite!
marcgrave, dir si geseit
daz ich verderbe die kristenheit,
ob du mir zu staten gestas.
ich wil daz du mich striten las
mit disem risen eine.
wirt mir din helf gemeine,
ich enwirt dir nymmer holt.
vil wol du gedenken solt
was ich dir gedienet habe.> -
< rennewart, ich bin abe
swaz nit ist din guot wille.
daz aber ich halte stille,
da du umme din leben vihtes,
minen lip du da mit rihtes
in lange wernde shande.
din lip ist dicke zu pfande
in minem dienste gesehen.
ich wil ane kriegen jehen,
ich han liep mit dem leide,
als ich dich hie besheide:
min vraeude ist daz ich dich vant;
so ist min pris des leides pfant,
daz ich dich sehe in strites not
und din ellen mir verbot
daz ich dir nit helfen sol.
des ist min hertze in leides dol.
fuer war, daz ich han daz leben,
daz hat din ellen mir gegeben
und nieman anders ane got.
nu wirde ich erst der welte spot.
nieman mich beshonen mac.
swaz nu pfliget und e pflac
terramer des grozen shaden,
den hastu gar uf in geladen.
in mime dienste daz geshach.>
baldewin vil lute sprach:
< ich han vernomen wol diu wort.
rennewart, du muost den mort
arnen. setze dich zu wer!
daz du terrameres her
also betalle hast erslagen,
daz ist dir nu unvertragen.
la mich genesen als ich muege:
din lip mich ungerne truege,
du werst mich mit so grozen slegen.
nu sol ich den lip so regen
daz er dir vrumet vil cleine.> -
< ich getruwe der maget reine
daz si mir kome zu staten:
ich sol dich strites hie gesaten,
daz du sin hast ymmer gnuoc.>
innen des der rise sluoc
uf rennewarten einen swanc,
da von im wart sin ellen kranc
und im zubrast die stirne.
waer da gelegen daz hirne,
so waer er endelichen tot.
sin hertz er gein gote bot,
da er leit diz ungemach.
mit guotem willen er do sprach:
< got herre, ich wil mich taufen,
die heidenshaft verkaufen,
ob du mir hilfes daz ich gesige
und hie der sigenunfte pflige.
auch soltu daz erkennen wol
daz ich vil kummerliche dol
in dime dienste han erliten.
sueze vrawe, ich wil dich biten,
maria magdalene,
daz du min maches zwene.
ich bin noch hie alleine.
erkenne wie ich daz meine:
bite den reinen suezen crist,
der sun einer maegde ist,
jesus, der sol den kristen
mit helfe ir kempfen vristen.
der bi mir in dem ringe si!
nu sint doch sin eines dri;
wil er, so sint min viere.
wir muegen gesigen schiere,
ob er wil, an den heiden.
nu kume zu helfe uns beiden,
als unser herze sage war:
du waer driu und drizzec jar
durch in in eime steines hol.
diner vil aengestlichen dol
der soltu in, vrawe, manen.
wir zwene heten einen anen.
wundert dich iht der maere,
wer unser ane waere?
sich, vrawe, daz was diu erde.
nu hilf uns, vrawe, das werde
dem taufe hie der sige.
ob er uns der bete verzige,
des mueste sich sin milte shamen:
er sol verseren nit den namen.
herre, vil gewaltig got,
ez waer gar der heiden spot,
ob ich des siges nit wielte
und den jhesus behielte.>
innen des sie vaste vahten,
vil dicke sie ein ander brahten
in not, daz er vil sorgen wielt.
ir dewederr sich enthielt:
sie stiezen und sluogen
da mit daz sie truogen
ietwederr in der hende.
sie warn bede genende,
des striten sie so vaste.
rennewart sluoc dem gaste
in die stangen so harte
daz ir wart ein sharte,
daz diu stange enzwei brast.
diu stange was ein swaerer last:
ob vier man sie wolten tragen,
ir kraft mueste da von verzagen
daz siez kume truegen.
wie die neven ein ander sluegen,
vil kume mag man daz gesagen.
diu stange diu da was zuerslagen,
der zucte rennewart ein teil.
der sueze was des raubes geil.
sa zuhant er des nit liez,
daz swert er in die sheiden stiez
und streit mit der stangen drum,
biz ez zu strite was kein vrum.
mit den drunzunen sie vahten.
vil dicke sie ein ander brahten
mit slegen in die zwivels not:
sie wurben bede umme den tot.
baldewin die slege treip
biz im der trunzune nit beleip;
von grozen slegen sie zustaup.
rennewart der gap den raup
wider sinem kampfgenoz:
ungezalt slege groz
sluog er, biz sie gar verswant.
sie borgten uf ein hohes pfant:
daz was der tot in beiden.
nu zucte im uz der sheiden
baldewin rennewarte
sin swert; daz clagte er harte.
vil sere leidic wart sin muot.
wan daz sin harnash was so guot,
er hete den lip da von verlorn.
diu verlust was rennewarte zorn.
er vorhte, er naem sin ende.
do er nit hatte in der hende,
im warn sine gedanke
in maniger hande wanke,
wie er daz waegste taete.
ein gedanc der bleip im staete:
an baldewinen er do lief,
den er vil vaste umme swief
mit sinen armen beiden.
sam tet in auch der heiden.
sie begunden sere ringen.
ietwederr wolte twingen
den andern daz er sicherheit
im zu gebene waer bereit.
do sie bede gerungen vil
und ietwederr dem andern wil
sicherheit in not verjehen,
nie grozer leit hat gesehen
willehalm zu keiner wile.
do fivianz und mile
bede vor im lagen tot,
do pflac sin herze nit der not
als hie umme rennewarten.
er und die sine gebarten
als sie vil leide dolten.
< ob wir dir helfen solten>,
sprach der markis willehalm,
( jaemerlich was sins mundes galm),
< so waer er shier ertoetet.
din gebot mich zagheit noetet,
daz ich dir helfen nit getar;
des bin ich ern und vraeude bar.
ich hilfe swaz du mir tuost.> -
< willehalm, so wizze daz du muost
von minen handen ligen tot.
dir ist noch bezzer vil min not
dann daz du dolst jamer leit
und dar zu alle die cristenheit.
wizze fuer war, ob ich genise,
daz ich der ymmer mere wise
der da tuot der cristenheit we.
da von la mich sterben e.
diner helfe hastu cleinen danc.>
ie mittent er vil vaste ranc.
willehalm der sweig stille.
doch waer gewesen sin wille
der im geholfen haete.
warumme rennewart taete
daz er im liez helfen niht,
daz was ein wunderliche geshiht.
die zwene, die da rungen,
vil dicke ein ander twungen
daz die helde vil werde
gelagen uf der erde.
die sueze kuene jungen
vil dicke ufsprungen;
mit fuesten sie vaste sluogen,
wan sie nit swerte truogen.
der strit in doch nit tohte.
swaz einr dem andern mohte
getuon, daz tet er vil gar.
wie nu rennewart gevar?
des wil ich iuch besheiden.
den vil ellenthaften heiden,
den starken baldewinen,
des begunde er sich gesinen.
von im er wart gedrucket,
daz im was nahe enzucket
sin vil ellenthaftes leben.
ez begunde vor sinem munde sweben
bluot, daz von sinem hertzen gie.
baldewin sprach:< ich wart nie
betwungen me daz ich den sige
gebe. ungerne ich tot gelige.
wiltu mich, herre, lan genesen,
den worten wil ich gerne wesen,
swie du wilt, in dime gebot.
ich sihe wol daz der cristen got
wol sterket und swachet.
hat er uns bede gemachet,
so bin ich gern sin hantgetat.
nu gip mir helfe und rat!
mag er dir daz gebieten,
ob alle die luete rieten
daz du mich totes durch ir rat,
ob din lip daz durch in lat,
so kauf ich gerne disen kauf,
min leben und den reinen tauf.
und mac mich der tauf ernern,
so wil ich gerne dir daz swern
daz ich an crist gelaube
und mahmeten min beraube.>
rennewart die hende entsloz.
ich waen, baldewin genoz
gotes und der hohen art;
daz er von ir geborn wart
diu sines vater swester was,
daz half im daz er genas.
< baldewin von falfunde,
ich wil zu dirre stunde
dich bi dem leben lan
und uf die triwe lazen gan,
biz daz ich den gevrage
durch den ich dicke in wage
han gesetzet min leben,
welhen rat er mir kan geben,
des bin ich im gehorsam.>
willehalm er do nam
und begunde in rates vragen.
< rennewart, so sol wirz wagen
und den kuenen leben lan.
ob erz staete welle han
daz er werde ein cristen,
dar uf sueln wir in vristen
und nemen siner triwen eit.
hat er sinen art dir iht geseit?> -
< ja, ez ist diu muoter sin
ein hochgeborne kuengin.
er ist terramers swester kint.> -
< lieber rennewart, so erwint
daz du in danne iht toetes.
ez ist gnuoc daz du in noetes
daz er bi cristo blibe.
kyburc dem reinen wibe
ist er von sippe gebunden.
er sol zu disen stunden
vor dem tode sicher wesen.> -
< willehalm, ich wil in lan genesen:
wil er jhesu sich ergeben
und nach der kristenheite leben,
ich ergibe in kyburge und gote.
nu wil ich wesen cristes bote.
baldewin von falfunde,
nu sprich uz getriwen munde:
wiltu nemen den reinen tauf?
nymmer me geriwet dich der kauf.
mit dem reinen taufe
zwei sueziu leben kaufe,
der sele und des libes.
uf erden du hie blibes
mit saelden und mit heile,
so wirt dir dort zu teile
daz leben daz nit kan vergan.
criste ich vil gedienet han;
daz wil ich lan nit underwegen.
minen dienst hat er gar gewegen.
ich weiz wol daz min dienst ist
unverborgen umme crist,
ob ich im nu nit wenke.
baldewin, nu gedenke
daz sin gotlichiu kraft
der kristen und der heidenshaft
vil gewaltecliche pfliget.
ich han dir niht angesiget,
ez hat sin gewalt geboten.
du bist betrogen mit dinen goten.
du bist starker helfe kranc.
von kristes sterke mir gelanc.
gein criste taugt nit din sterke.
baldewin, min lere merke.
dar ueber tuo swaz dir behage
und dir dins herzen triwe sage.> -
< rennewart, ich wil gern,
des sol din lip mich gewern:
la mich varn hin zu lande.
ich laze dir hie zu pfande
miner krone hohen namen.
ein kuenc sol sich valshes shamen
und lazen war waz er geseit.
min triwe ich gibe und swer dir eit
daz ich shier wider kume.
der cristenheite gar zu vrume
ich wil in minem riche
biten vil minnecliche
und gar vil unbetwungen
die alten und die jungen
daz sie dem tiuvel entrinnen
und den mit hertzen minnen
der hymel und erden worhte
( sin kraft mich hie entworhte),
swen ich da mag bekeren
und den gelauben geleren.
ich wil iuch nit betriegen;
kein kuenc der sol nit liegen.
vil wol daz der kronen zimt.
swa man des kuenges luege vernimt,
da ist diu kron enkroenet,
sin hoher pris gehoenet.
die shande sol ich wol bewarn,
wiltu mich also lazen varn.
daz leist ich, bin ich nit tot.
mich mag enwenden me kein not
und leist ez, so ich erste mac.>
rennewart sich des bewac,
zu lande er in varn lie.
da disiu sheidunge ergie,
rennewart dem markis sagte
daz im der arme clagte
dem sin bu was verhert.
< ich hete ez da zuhant gewert
wan daz ich vant ein ander her.
daz sluog ich alles ane wer
an einen dem liez ich den lip.
der bat mich, lebte iergen wip,
daz er der gein mir genuezze
und mich sins todes verdruezze.
die andern sluog ich alle.
markis, ob dirz gevalle,
so suelle wir suochen wa sie sin.
mir geniset me dehein sarrazin,
er welle sich danne bekeren,
so wil ich in sterben leren.
nymmer ich ir geshone.
ich riche des armen bone
der mir clagte sin arbeit.
ez wirt ir etslichem leit.
wol dan, wir sueln sie vinden
und nymmer des erwinden,
sie geben uns der bonen gelt!
sie verwuesten iwer velt;
daz sueln wir rechen. nu, wol dan!>
da begunde gahen ie der man
dar nach als ez im tohte.
rennewart nieman mohte
gevolgen uf dem velde.
rennewart bekam vrau melde:
diu kunde im da hin zeigen
da pflagen ruowe die veigen.
als sie ersach rennewart,
da warn sie vil ungespart.
da begunde er uf sie legen
mit so ungefuegen slegen
daz vil luetzel ir genas.
wol zehen tusent ir doch was,
die lagen meisteilic alle tot.
ich enweiz ob ez im got gebot
oder sin manlicher muot
daz er so groze heres vluot
mit sin eines hant ersluoc.
ez duehte nu ein ungefuoc,
ob ez dehein man taete
der sehser sterke haete,
der er nuer wan einer pflac.
rennewart sich da bewac
daz er dem gebure gaebe ein gelt
dem verwuestet was sin velt:
ez was diu melde diu in dar
wiste da der heiden shar
lac, der er da vil ersluoc.
er gab im der rosse gnuoc,
diu e warn der heiden.
ich enkan iuch niht besheiden
wie vil im wurden dem gebure:
er fult im hof und shuere.
alsus galt im rennewart.
nu kerte uf die heinvart
der markis und die sine gar
und nam nit rennewartes war.
da er hein zu orense kam
und man die warheit da vernam,
daz er des siges kunde pflegen,
da was bliben under wegen
rennewart der ellens riche.
nu begunde vlizecliche
kyburc nach im vragen
und mit dem markis bagen,
daz er mit im nit was komen.
< hat iu in ieman genomen?
oder ist er tot gelegen?
so muoz min hertze ymmer pflegen
leides untz ich han den lip.
owe, ich vil armes wip,
dirre shedelichen verlust!>
vil dicke sluog sie an die brust;
sie leit vil groz ungemach.
vil jaemerliche sie do sprach:
< so we dir wart, ellende!>
so vaste want sie die hende
daz sie vaste muosten krachen.
vil weinens ane lachen
was da under dem gesinde.
< geshaehe diz einem kinde,
dannoch muest ez sich shamen:
iwern fuerstenlichen namen>,
sprach sie,< habt ir geshendet.
ilent balde und sendent,
ob er iender lebendic si.>
< vrawe, ez ist hie nahe bi
da ich in jungest sach>,
willehalm daz vil suoze sprach.
nu sante er drizec ritter dar,
daz die mit vlize naemen war
waz dinges in hete geirret.
< ob im iht leides wirret,
des ich doch gar sicher bin,
min vraeude waer gar da hin
und woelt ich sin in jamers pflege.>
nu widerfuor in uf dem wege
rennewart vil unmuetic.
sin hirn daz was gar wuetic
von zorn, daz im der markis
erboten het den unpris
daz er ane in dannen reit
und niht des ellenthaften beit.
die boten sprachen:< rennewart,
ez ist wol gewendet unser vart,
daz wir dich hie han funden.
ez enwart zu keinen stunden
dem markis nie so leide mer.> -
< nu tut von mir die wider ker,
als lip iu die libe sin.
saget der suozen marcgraevin
daz ir der got mueze pflegen
der ir git des crueces segen.>
wider da die luete riten
und sagten daz mit unsiten
rennewart bevangen waere.
willehalm ershrac der maere
als im die boten taten kunt.
iesa an der selben stunt
ander boten sante er wider;
der selben sluoc er zwene nider.
die andern im entrunnen;
sie duhte daz gewunnen
sie heten an dirre vluehte.
an des grimmen todes suehte
der zweinzec zwene lagen.
einer enthielt der begunde vragen
was im wuerre leides.
< ob du mich besheides,
so handels du dich selbe wol.
ez wonet in leitlicher dol
kyburc und der markis.
rennewart, tuoz durch dinen pris:
troeste die da truric sint!
und waeres du ir beider kint,
du enmoehtest in nit lieber sin.> -
< rite hin und sage der marcgravin
minen diensthaften muot.
swaz der markis mir getuot,
da ist si vil unshuldic an.
swa mit ich mag und kan,
wil ich den markysen
verderben an sinen prisen,
der er manigen hat bejaget.
dar zu si im widersaget.
sus wil ich von dir sheiden
und wider zu den heiden
wil ich fueren minen lip.
ich verderbe man und wip
nuer wan durch die shalkeit
daz er von mir verstoln reit.
nu rite hin und sage im daz:
minen vintlichen haz
muoz er doln mine tage.>
der bote shiet mit sender clage
vil balde von rennewarte.
der reise er wenic sparte,
als guotem boten wol gezam,
biz er uf orense kam.
da sprach er:< wol uf, markis!
woelles du ere und pris
gewinnen ymmer mere,
vil balde hinnen kere
nach rennewarte, der wil hin!
im ist tobig gar der sin.
wizze, er hat dir wider boten
und wil kern zuo den goten
den sin geslaehte ie dienst bot.> -
< owe mir der grozen not,
die ich dol ane shulde!
wie han ich sine hulde
also wunderlich verlorn.
sage an, wa von ist sin zorn?> -
< des berihtet er iuch drate.
ir mueget komen zu spate.
kumet er zu den shiffen,
so ist er unergriffen,
so vert er in die heidenshaft.>
kyburc wielt vil cleiner kraft,
do sie vernam daz rennewart
wolte tuon die hinvart.
daz maer ir vraeude enzucte
und leit in ir herze ructe.
hoher muot wart ir ein gast.
ir wolte nymmer jamers last
komen von dem rugge.
ir was enzwei diu brugge
die ir wunne solte tragen.
< ich mag wol weinen und clagen>,
sprach kyburc diu vil sueze.
< got ez erbarmen mueze
daz du stete gemuoter man
ie von im geshiede dan.
du gedaehte luetzel maniger not,
da von im nahe was der tot,
der er vil durch dich erleit,
dar inne er hohen pris erstreit.
des soeltes du wol han gedaht
und in haben mit dir herbraht,
so waer wir ane angest nu.
nu muezen beide ich und du
ymmer doln herze ser.
maria, reiniu maget her,
erkenne was mir werre.
din helfe mir entwerre
alle min angest die ich habe.
da crist erstuont von dem grabe,
des gewan din herze vraeude vil.
der vraeude ich dich hie manen wil,
daz du mir komest zu troste.
leides diu unerloste
bin ich arme ellende.
dinen trost mir, vrawe, sende,
mir kummer bernden wibe!
hilf mir daz hie belibe
aller miner saelden trost,
so hastu leides mich erlost.>
sus mante sie die suezen,
diu wol kan kummer buezen
und ringen swaeres ungemach.
hin zu dem markise sie sprach:
< wes sumes du dich, herre, hie?
nim zu dir dise und die
und rit unser saelde suochen,
ob rennewart welle geruochen
daz er bi uns belibe.>
willehalm zu dem reinen wibe
sprach:< vrawe, du solt da hin!
ane zwivel ich des bin,
ob din lip in vindet,
daz er durch dich erwindet:
da von du, vrawe, solt ilen!
fivianzen und milen
die ensaehe ich so gerne niht,
ob solte geshehen diu geshiht
daz sie wuerden lebende.
got si heil dir gebende!>
kyburc in kurtzen ziten
was bereit und wolte riten.
da kamen nuene und aehte;
vil groz was ir gebraehte:
gliche clageten sie alle
und sprachen:< des zornes galle
in rennewartes hirne lit:
den boten er die gabe git
daz er in shiere tuot den tot.
swaz dir her sin lip enbot,
des kuenne wir nit gesagen.
er hat zwene erslagen.
swaz dir anders ieman saget,
er hat uns biz her gejaget.>
der diu maere hat braht,
des lip was vil wol bedaht
der sprache:< lange ich bi im hielt,
daz er gein mir deheines zornes wielt.
swaz her enbot des heldes munt,
daz tuon ich minem herren kunt.>
willehalm sprach:< ir sit zagen,
daz ir kuennet nit gesagen
wa ir in verlazen hat.>
< ich weiz wol daz diu trinitat
mich nit lat riten umme sus.
ich bevilhe mich dir, altissimus,>
sprach kyburc diu vil reine.
ob sie fuere alleine?
nein, ez fuor manic man
mit der marcgraevin dan:
fuenf hundert oder mere.
< den weg mich, herre, lere,
daz ich an dirre zite,
got herre, iht misserite,>
also bat daz reine wip.
< der vil dicke minen lip
vor den heiden hat ernert,
ob mir, herre, der enpfert,
so daz er tuot die ueberker,
ich weiz vil wol daz terramer
aber ein her uz bringet
und gar den tauf betwinget
nuer wan mit rennewarte.>
kyburc den wec nit sparte.
der gnade sie got beruohte:
sie vant den sie da suohte.
als sie an rennewarten sach,
grozer liebe ir nie geshach.
gelueckes wielt der vrawen vart:
ie mittent wolte rennewart
an ein shif gegangen sin,
diu reine sueze marcgraevin
was komen zu dem shiffe,
e daz er daz ergriffe.
da er zu der vrawen gienc,
vil suoze sie in zuo ir vienc
und sprach uz suezem munde
vil sueze, als sie wol kunde:
< wol mich daz ich dich funden
han lebende und gesunden!
des bin ich mit hertzen vro.
wie hat ez sich gefueget so
daz dinem ellen wonent mite
also zornliche site?
guot site dem ellen zimet.
swa ellen zorn zuht benimet,
daz ist wunderlich genuoc.
ich weiz wol daz der ungefuoc
gar an dem marcgraven ist.
nu la durch mich an dirre vrist
dinen unshuldigen zorn!> -
< vrawe, der ist unverkorn,
daz wizze, gein dem markis.
er hat sinen hochgelobten pris
an mir vil geshendet.
vrawe, ich bin unerwendet,
ich enwelle varn zu den minen,
den edeln sarrazinen.
swie lange ich sie habe verkorn,
ich bin doch von in geborn
und weiz vil wol von hoher art.> -
< getriwer lieber rennewart,
brich an mir nit dine triwe!
in lange wernde riwe
du gar min herze tribest,
ob du nit hie belibest.> -
< vrawe, ich blibe hie niht:
mir ist geshehen diu geshiht
bi minen kintlichen tagen
daz ich nymmer wil verclagen.>
< owe mir, was mag daz sin?>
sprach kyburg diu marcgraevin,
< sich, dir bin ich daz clagende,
an vraeuden diu verzagende,
der welte wunne ist mir verspart,
blibes du nit, rennewart,
mit lebendigem libe bin ich tot.
wer sol nu loesen mich von not,
sit du mir entrinnen wil?
ob nu kaem des todes zil,
daz woelt ich wegen vil ringe.
min trost und min gedinge
fuer war die lagen gar an dir.
ob von ein ander sheiden wir,
so wizze, mir ist unerwert,
mir ensi der tot beshert.
nu enwil ich nit erwinden,
du enlazes mich gnade vinden
an dir, daz du belibest hie.>
kyburc diu liez sich an diu knie
und suohte sine fueze.
si sprach:< herre, nu bueze
swaz mich an vraeuden letze
und gar in jamer setze!> -
< wie sol ich daz buezen, wie?
ich wil nit beliben hie,
das wizze, liebiu vrawe.
daz ich dich reinen shawe
ligen vor minen fuezen,
daz ligen mueze mir buezen
noch der romer loys,
der an mir der kronen pris
verworhte, do ich im wart
gegeben. armer rennewart,
des solt du nu gedenken,
sinen lip, sin riche krenken,
swenne du daz gefuegen maht.
er hiez mich shriben an die pfaht
da sine koeche sint geshriben.
min lip vil dicke wart getriben
in daz lant nach brunnen.
mine mage luetzel kuennen
tragen wazzer oder daz holtz.
ez ist vil manic ritter stoltz
mins vater mac und sin man,
swie ich ir kuende nie gewan,
daz weiz ich wol, daz ist war:
ich han gelebet miniu jar
doch anders danne ich solte.
min leben nit anders wolte
der erde und den hymel geshuof.
ymmer ist clagender ruof
ueber den romer loysen.
ich sol noch bewisen
mit mines vater mannen
daz ich kaese in der pfannen
kan baz ezzen danne machen.
min vater getruoc nie bachen,
da man in in den kezzel sneit.
sin riche daz ist wol so breit,
ez mag ein ort mir werden.
daz dritteil uf der erden
sint eines mannes der kronen pfliget.
waz ob min heil sich dar bewiget
daz mir ein krone ist beshert?
diu kristenheit diu ist verhert,
sol ich leben und terramer;
ich prueve herzeliche ser
fuer war noch loyse.
im wirt sin kuchin spise
vergolten noch so harte,
swaz ir geviel rennewarte,
daz er die ane suende hat.
vil liebe vrowe min, nu lat
mit hulden mich von iu sheiden.
ez muoz sin under uns beiden
gantze triwe und staete.>
was kyburc aber nu taete?
sine fueze sie aber suohte.
ein engel ir bete geruohte,
daz sie im viel zun fuezen.
mit wisen worten suezen
ir bete huob sie wider an:
< rennewart, vil lieber man,
la gnade mich noch vinden
und ruoche durch mich erwinden.
min lip daz kan wol bewarn:
e daz ich laze dich varn,
so wil ich vor dir ligen tot.
nu la geniezen mich der not
die du durch mich hast erliten.
noch wil ich dich fuerbaz biten:
blip hie durch den suzen krist,
der dir zu helfe komen ist,
da du mit baldewine strite
und durch die kristenheit angest lite.
nu ruoche crist an mir eren
und la dinen zorn sich keren
wider in niwe guete!
nu vraeuwe min gemuete
und sprich: « ich wil hie bestan. »
wie lange wiltu mich nu lan
ligen vor dinen fuezen?
und ruoche mir kummer buezen.
durch mine bete hie blibe.
waz ob dir noch von wibe
ein rehtes hertzeliep geshiht,
des soltu dich verzihen niht.
la geniezzen mich der suezen
daz dich ir suezes gruezen
noch, herre, also gegrueze
daz ez dir kummer bueze!
dar zuo erbarme mine bet,
und ob ich ie kein ding getet
dar an dins herzen wille lac.
niht baz ich dich gemanen mac:
tuo als din art dich lere,
und weste ich ihtes mere
durch den ich moehte dich geman
weder vater noch den an!> -
< ich wil dirre bete dich gewern.
sit duz nit, vrawe, wilt enbern,
so stant uf, ich blibe hie.>
kyburc do daz nit enlie,
sie enhalste und kuste in suoze
und warp do dem nach gruoze
nach vil wislicher wise.
sie sprach do:< dem markise
gis du dines herzen hulde
und verkiuses gar die shulde
da von er hate dinen haz?> -
< vrawe, ich wil verkiesen daz
swaz mir ir deheiner ie getet
durch dine minnecliche bet.
doch sol der von naribon,
dem lute hellen kan sin don
von ritterlichem prise
( sin har daz ist so grise:
ez hat uf im manic vert),
er solte legen hin daz swert.
sin bart der ist von jaren wiz.
mir ist liep daz disen itwis
hort sin sun berhtram.
von der prisuene ich nam
sin vil hertze liebes kint.
ich waen, sie warn alle blint
die mich da ueber sahen.
ez was an not daz gahen:
der strit was zergangen.
swer hat den shaden gevangen,
der pflege sin under in beiden
den getauften und den heiden.
nu han ich gesaget gar
daz mir an dem hertzen war
min vil nahegendes leit.
daz willehalm so von mir reit
und mich hinder im lie,
diu smacheit mir zu hertzen gie,
daz mich begreif ein grozer zorn.
den han ich vil gar verkorn,
und wil die guete minnen
mit allen minen sinnen.>
der markis hin naher gie.
sine rede suoze er anevie.
der sueze suezeclichen sprach:
< groezer liep mir nie geshach
sit erst diu welt mir wart kunt.
daz ich hie an dirre stunt
han mit den augen funden,
da von mir ist verswunden
leit, da von mir kummer bluote
und so min hertze muote
daz ez mir deheine ruowe liez
und trostes mich vil gar verstiez.
nu wil ich aber vraeude pflegen
und alles trurns mich bewegen.
nu rat, edler rennewart,
daz unser pris iht werde shart,
wie wir daz her berihten,
daz wir von den geshihten
die sich gein shaden ziehen,
daz wir den so enpfliehen
daz sie nymmer uns ergahen.
mir enkan nit versmahen
swaz du mir rates zu guote.
du bist in vil guotem muote.>
do sprach der guote rennewart:
< da sueln wir kern uf die vart
da lit diu muede rittershaft.
wir han guotes groze kraft
gewunnen an den heiden.
den lieben und den leiden
solt du daz also teiln mite
daz man dir drumme guotes bite.>
zu rennewarte sprach willehalm:
< mir hat geraten dins mundes galm
des ich dir gerne volgen wil.
den rittern gib ich also vil
daz ir deheinen kan gezemen
daz erz iht mere welle nemen
daz stuende an ir muotes kuere.
ich wil heizen gebieten fuere
shriende ane runen
fuersten, herren und barunen,
die nemen silber und golt.
geliche bin ich allen holt;
nemen alle swaz da si,
biz daz sie werden kummers vri.> -
< dise gabe solt du alle geben
gerne, so ich nu min leben
in kurzer zit verwandel
und mich selben so gehandel
daz ich hie mit dem taufe
den ungelauben verkaufe,
so lebe ich wol mit werde.
wirde ich wider danne zu erde,
so hat diu sele doch gemach.>
willehalm uz suezem munde sprach:
< wol mich der suezen worte,
daz ich diu ie gehorte
uz dinem suezen munde.
nymmer baz geshehen kunde
an einem man der heizet crist.
swanne du cristen worden bist,
sich mac diu here hymel shar
dines taufes vraewen gar.
ob sie ein not bestunde,
din ellen waer da tuende
wunder die die engel shriben.
wol mich daz ist von dir vertriben
der gelaube des die sarrazin
pflegen. du wilt ein kristen sin.
sprich « ja! » lieber rennewart.> -
< waenstu daz der saelden vart
mich so gahes geriwe?
des enpfahe got mine triwe:
min lip nit gein im wenket.
sin muot vil wol gedenket
wer im ist mit triwen bi.
ich gedinge an sine namen dri
daz er wol ruoche erkennen
daz ich mich im wil nennen
zu dienste swa ich ymmer mag.
willehalm, wanne wirt der tac
daz ich getaufet wirde?
ez ist mins herzen girde
daz ez geshehe in kurtzer vrist.
den muot erkenne, herre crist,
der mir von dem hertzen gat.
ich enthiez der heren trinitat,
do ich mit baldewine streit,
ob er mir shiede so den sheit
daz ich den sig da naeme,
daz mich iesa gezaeme
des taufes und der kristen leben.
krist, ich han mich dir ergeben.
swer mich des taufes sumet nu,
daz kanst vil wol erkennen du
und kanst ez auch wol gerechen.
ich enhan nit fuersprechen,...
ich muz selbe fuersprechen.
willehalm, du solt zechen
daz ich werde ein kristen.
ob kyburc und du wisten
von welher art ich waere,
ir vraewet iuch der maere.
daz ist iu noch vor verspart.> -
< vil ellenthafter rennewart,
nu enpfahe mir zu guote
daz ich mit getriwem muote
an dich sinne und ger:
din reiner muot mich des gewer.
wir sueln mit der gotes kraft
behaben dise rittershaft
biz du enpfahest den tauf.
vil leit dem tiuvel ist der kauf
den du mit cristo kaufest
und in siner ere dich taufest.
dar zu werdent von mir besant
gar die cristenliche lant
die uns zu maze sin gelegen.
wer dir sprechen sol den segen?
daz sol der byshof von tolus
( den wil ich besenden zu hus),
der den tauf dir geben sol.>
< diu rede mir behaget wol>,
sprach rennewart der junge,
< ich erbeite der wandelunge
kume diu mir sol geshehen.> -
< rennewart, nu ruoche verjehen
von welher art du bist erborn.> -
< daz solt du lazen ane zorn:
ich bin der daz gar verdaget
biz mich der tauf nit heidin saget.
als ich kristenlichen namen
enpfahe, ich endarf mich nymmer geshamen
mins vater, swenn ich den gesage.
willehalm, ueber welhe tage
koment die du besenden wilt?
wilt du mir nennen nit daz zil,
so beges du eine villani.> -
< rennewart, daz zil daz si
ueber einen manat oder e.> -
< ob mir wirt zum herzen we
daz sich daz also gezoget,
bistu danne des wol voget
daz du dem tode maht erwern,
wil er des lebens mich behern,
und daz erz durch dich laze?
der tot weiz manige saze,
so er dem menshen wil shaden
und hin heim zu huse laden.
swaz lebet, daz ist des todes.
ich weiz wol daz herodes
an der sele ist ungenesen.
daz ich sin genoz id suelle wesen,
herre, da bewar mich vor
und offen mir daz hymel tor
daz in daz paradys gat.> -
< wer ist der dich bewiset hat
so wiser worte in unser e?> -
< ich von gote dannoch me
weiz. ane zwivel wizzet daz:
swa ich bi den pfaffen saz,
da sie sprachen daz gotes wort,
swaz ich ie des han gehort,
daz han ich gar behalten.
mit gedanken manicvalten
waz ich danne von der lere.
ich minnete got ie mere
danne mahmeten und tervigant,
sit daz ich kam in daz lant.
her umme erbeit ich kume
des taufes, daz mir rume
daz herze der ungelaube.
der hat sinne vil taube
swer an criste wenket
und nit hinfuer gedenket
waz suelle der sele werden,
so der lip lige in der erden.>
willehalm sprach und sah an in:
< wer hat gegeben dir den sin
daz du so vil von cristo weist?> -
< der vater, der sun, der here geist,
die dri gebent mir den rat.
min lip vil reine girde hat.
ich ger an dich driu sueze leben:
jhesus, du solt mir geben
ein wip, den tauf und den shilt.
lange ich han da nach gezilt.
niht mere was der minen ger.
ich han mit shilte und mit sper
selten hohen pris bejaget,
min muot was doch unverzaget
und min manlich ellen.
ich getorst mich wol gesellen
swer soelher tyost pflaege
daz einer da nider gelaege
also daz er nymmer erstuende.
min lip der was niht tuende
wan daz ich eine stange truoc,
da mit ich vint und vriunt sluoc.
alrerst ich mich versinne,
willehalm, in der minne:
so ruoche mich wern des ich bite;
da eres du dich selben mite.> -
< ich tuon ez in der selben zit
als der tac gesprochen lit.
ich wil die boten senden,
dinen willen gar verenden
und dich sheiden von der not.>
sime shrier er so gebot
daz er ruofte disen ruof mit siten:
< die hant die not durch in erliten,
daz ir alle blibet hie!
wuenshet alle dise und die
daz iwer vriunt rennewart
gevar die saeliclichen vart
und daz er werde getaufet.
sin dienst der hat gekaufet
umme iuch in strites herte:
iwer leben er vaste werte.
des sult ir in geniezzen lan
und gerne durch in hie bestan.>
daz her sprach zu stunde
vil gar uz einem munde
daz si gerne bliben da.
willehalm der sante sa
die boten nach ir rehte,
die ritter und ir knehte.
die wile man des hers pflac
beide die naht und den tac.
swaz ieman haben solde,
dem gab manz als er wolde,
ez waer diz oder daz:
nie hers wart gepflegen baz.
diu pflege werte bis zu der zit
daz von manigen landen wit
kamen vil der luete dar.
do sich die samenten gar,
des wart rennewart vil geil.
< hin ungeluecke, wol her heil!>,
zuo willehalme sprach er do,
< min hertze daz ist worden vro
sit mir daz zil ist beshert
daz mir der tauf widervert.>
die ritter kamen zu dem muenster gar
und der pfaffen ein vil michel shar,
ieslicher als er solde,
do man den taufen wolde
der mahmete was ein bluome.
er vaht nach deheime ruome
nie wan durch rehtes ellen.
vil kume man mohte zellen
die luete die man da sach.
do man des taufes segen sprach,
rennewart vor dem byshof stuont.
der tet im daz si noch kinden tuont:
er sprach:< gelaubes du an got?
nu sprich: « ich fuelle sin gebot.
ich glaube swaz ein kristen sol.
min hertze ist des gelauben vol
des die kristen alle pflegent. »> -
< herre min, iuch des bewegent,
ir muezet werden min tote.> -
< nu sprechet gerne daz gebote!> -
< als mir der glaube seit,
zu tuonne bin ich des bereit.
heymrich und sine kint
( vil holt mir mit herzen sint),
die sueln werden mine toten.
herre, helfet mir von den goten
die gar min vater minne,
daz ich den hie entrinne!
ich bite iuch alle die hie stant
und ritterlichen namen hant,
alsam bite ich die pfafheit,
ob ich getet iu ie kein leit,
daz ir daz verkieset gar,
und bittent daz ich so gevar
in des reinen taufes pflihte
daz ich gar gote gerihte
swaz ich ie gein im getet.>
< daz sol sin unser aller bet>,
sprachen sie alle gemeine,
der groze und der cleine.
do sprach aber rennewart:
< ich wil iu sagen minen art:
min geslaehte ist hoch genuoc.
min reiniu muoter diu mich truoc,
ob ich kyburge sie nante,
vil wol sie sie erkante.
min vater heizet terramer,
dem ich vil herzeclicher ser
durch die cristen han getan.
des suelt ir mich geniezen lan.
nu taufet, lieber herre, mich!
swaz ir sprechet, daz sprich ich
mit hertzen und mit munde.>
da zu der selben stunde
der byshof nach des gernden bet
daz cruece im an die stirnen tet
und sprach:< var uz, du boeser geist!>
er tet im gar die volleist
swaz gein dem taufe sich gezoch.
kyburge truren gar enpfloch.
groze liebe leide von ir storte
da sie daz gehorte
daz rennewart ir bruoder was:
vor vraeuden kume sie genas.
sie sprach:< bruoder, do ich dich sach,
zuhant min hertze mir verjach
daz wir waern von einer art.
min vraeude diu ist nu bewart
vor herzeclichem sere.
herre got, durch din ere
der sich dir hie hat ergeben,
dem soltu geben der saelden leben
hie und dort zu lone.
vater von naribone,
du solt uns disen cleinen knaben
durch got an dem arme haben,
biz daz er glaeubig wuerde.> -
< tohter, mir ist diu buerde
zu tragene gar zu swaere,
und ob min vierzec waere,
dannoch hueben wir in kume.
groezzer ist im ein dume
danne betalle mir ein hant.
lieber rennewart, nu stant
untz dir vil gar geshehe
swez der glaube uns verjehe.
ich wirde tote und mine kint;
von rehte die dir gebunden sind:
du hast vil durch uns getan.>
der byshof kunde da niht lan,
zuhant er in in den tauf stiez.
unlange man in drinne liez.
sin tote der byshof selbe wart
und taufte in aber rennewart.
e er von dem taufe kam,
der byshof den crismen nam.
an die stirnen er im den streich,
da von unsaelde im entweich,
in eines crueces wise.
er sprach:< zu dem paradyse
sol der strich, tote, leiten dich.>
< got herre, des gewere mich>,
sprach rennewart der westbarn,
< daz wir hie also gevarn
daz der sele werde rat
und sie enpfah diu trinitat.
gnade, herre und totte,
nu sueln wir sin ein ander botte
hin zu gote umme shulde.
hin zu iwern gnaden hulde
wil ich einer bete gern,
der soelt ir, herre, mich gewern.> -
< waz ist daz, vil suezer tot?
din bete ist mir ein gebot.
swaz du wilt, daz tuon ich.> -
< herre byshof, so ger ich:
ir suelt niht hinne scheiden
e ich zu den lebnen beiden
kome der ich han gegert.
eines des bin ich gewert
vil reineclichen und wol.
nu bin ich in kummers dol,
min herze vraeude gar verbirt
biz mir nu daz ander wirt.>
da willehalm die bete vernam,
von der clage er erkam.
der sueze hin zu dem suezen sprach:
< sprich, waz ist din ungemach?> -
< daz ich nit ritter worden bin,
dar nach tobet mir nu der sin.> -
< wilt du ez iezu, daz geshiht.>
< min herze dir des volge giht,>
sprach der gernde rennewart.
< wol her! ez ist ungespart.
tu her swaz wir suellen han!>
da enwart langer nit verlan,
man taete swaz man solde
und swaz rennewart wolde.
< miner ger der wil ich borgen,
willehelm, untz morgen,
so shaffe daz ich si bereit
nah unser beider werdekeit.>
< daz geshiht>, der markis sprach,
< da mit vart an iwer gemach
swer hie durch uns bede si!>
kyburc diu was leides vri.
bi der hant sie irn bruoder nam.
in beiden daz vil wol gezam.
sie fuort in da er gemaches pflac.
der pflege ich niht gesagen mac
die man im tet mit guote.
nu kam der wol gemuote
willehalm der markis.
er sprach:< ich sihe inz paradis
daz ich iuch bi ein ander sihe.
uf helm, uf shilt ich des gihe:
mirn ist nieman lieber danne ir sint.
diu reine maget und ir kint
unser drier pflegen sol.>
nu man pflac rennewartes wol
mit maniger hande geraete,
waz der markis da taete?
rennewarte er da seite
den site den man da hete:
< swer hie zu lande ritter wirt,
siner rehte er niht verbirt,
er muze e versuochen sine kraft,
ob diu zeme der rittershaft.
hie ist ein werg gemachet
an koste nit verswachet.
ich enweiz ob du ez iht habst gehort.
ez ist unquitane munfort.
ir wesen mac nit wenken.
dar an heiz ich henken
dri halsberge und zwene shilte.
manic man da durch zilte,
der hat behabet wol sin reht;
er endorfte langer nit sin knecht.
daz waz wol in der fuoge.
dabi warn genuoge
der keiner daz zil versneit.
ob der der rittershafte beit
biz er kam an den tac
daz er wol wafen tragen mac?>
rennewart des antwurte:
< ich tet in larkandes furte
mit miner stangen die ich truoc -
da erzeiget ich krefte gnuoc:
ich tote manigen heiden.
markis, bist du besheiden,
so weistu wol daz ich krefte pflige.
die cristen hant von mir den sige.
nu wil ich doch des landes site
niht zubrechen da mite.
mine kraft die wil ich zeigen
vor pfaffen und vor leigen,
vor in behalten wol min reht
oder ymmer wesen kneht.
ich wil mine kraft niht krenken.
heiz fuenf halsberge henken
und dar zu also manigen shilt,
min tyost durch sie alle zilt.>
der markis was des vil vro.
rennewarte riet er do
als er beste sich versan:
< vil reiner, saelden richer man,
sit du gers des shiltes namen,
so soltu nymmer dich vershamen,
din ding gar nach eren wegen,
mit gewalte erbarmunge pflegen.
pflig besheidenr milte und minne zuht!
swer zu dir von note vluht
habe, den shirme ob du muegest.
ob du dine helfe von dem zuegest,
so waer din hoher pris vershart.
herze lieber rennewart,
minen rat mir niht verkere
und wizze: swaz ich dich lere,
daz tun ich mit triwen guot.> -
< min lip, min hertze und der muot
die antwuerte ich in dine hant.
dir ist min staete wol bekant.
ich wil hie bi dir bliben,
mit diner helfe gewiben,
daz muoz aller cristen lant
stan in unser zweier hant.
des wortes niht ershricke!
du hast gesehen mich dicke
daz ich so ellentriche vaht
da von der heidenshefte maht
an dem sige verzagete.
min kraft mir da bejagete
vil suenden, da bi hohen pris.>
< ich gihe dirz>, sprach der markis,
< doch man deheins mannes ellen
bedarf zu dime einen zellen.
uns beiden sol helfen crist.
der weiz alles daz der ist,
daz uebel und daz guote.
rennewart, dir ist zu muote
des du kyburge und mich
hilst. swaz daz si, daz sprich!
kuennen wir dir iht geraten dar
guotes, des wiz sicher gar
daz wir daz tuon mit triwen guot.
senit sich iender hin din muot
daz diu minne raten kan,
des rates sol ein muotig man
wol verdienen werdes wip.> -
< willehalm, es hat min lip
kummer den ich kume trage.
ich fuerhte, ob ihz ieman sage,
daz mir daz kome zu leide.
als ich dir daz besheide,
du und eteslich din art
hant iwer triwe an mir bewart.
ich enwil dir nu nit mer sagen,
doch wizze daz ich han getragen
zu herzen lange ein liebes liep.
ich bin gerne der lieben diep:
einen kus ich da verstal.
und het ich aller wibe wal,
so woelt ich doch die einen,
die kan min herze meinen.
vil cleinr werdekeit ich pflac
und enruohte wa ich lac
da diu saelde mir geshach.
min auge sit sie nie gesach.> -
< rennewart, ich erkenne wol,
als ich waene, kummers dol:
du meinest alysen die suezen.
kan din herze kint so gruezen
gar nach der minnen lere,
habe uf alle min ere,
alyse diu enwerde dir,
ob da hin ist dins herzen gir.> -
< willehalm, swaz es ist,
daz sage ich dir in kurzer vrist.
han ich dir danne gedienet iht,
dar nach fuege die geshiht.> -
< ich tuon so verre so ich mac.>
nu rennewarte was der tac
komen daz der helt solte
ritter werden, ob er wolte,
nu was komen diu selbe zit
da rennewartes wille lit:
ez kam diu ritterliche shar
alle hin zu hove gar.
sich huop da vil groz gedranc,
da der byshof selbe sanc
die messe durch den totten sin.
< totte und lieber herre min,
nu ruochet min gedenken,
daz min sinne iht wenken
an im der kan ymmer leben
und uns daz leben hat gegeben.>
der byshof leiste sine bet.
do er daz ampt volle getet,
sin witze kunde pflegen
daz er sprach den reinen segen
ob dem shilte und ob dem swerte.
rennewartes muot der gerte
daz im der alte heymrich
daz swert gurte umme sich.
wie rennewart si gecleit,
diu abentuere daz nit seit.
sint sie nit riche und guot,
dar an kyburg missetuot.
den alle zageheit ie vloch,
dar ein oers man im zoch,
daz was genant margarite.
der markys in dem strite
an eime kunge ez gewan.
der selbe kuenc im kume entran;
er was genant grauere.
wie dem selben oershe were
daz was genant margrite?
da was im ietweder site
reht als ein harm blang.
daz oersh wol lief und sprang.
diu brust was im apfel gra,
diu varwe niender nu wan da;
ein bein wiz, daz ander val
von den bugen hin zu tal,
daz dritte rot sam ein bluot,
( daz oersh was betalle guot),
daz vierde swartz alsam ein kol.
im stuonden gar die guffe wol
gevar rehte alsam ein lebart
( nie dehein oershe der varwe wart),
der hals als die goffe var.
daz haubet was gestellet gar
nach einer grozen muelin.
< rennewart, daz oersh ist din;
daz soltu, herre, riten,
in eime halsberge striten
den ich dir iezu zeige;
den worhte ein wiser leige,
antiquites was er genant.
ez engeworhte nie mannes hant
deheinen also guoten me.
du solt besehen wie er dir ste.>
da mit bot man imn dar.
sehs man verbaren gar
daz si in truegen von der stat.
rennewart dar naher trat.
er huob in uf mit einer hant
und slauf in daz ysen gewant.
daz stuont im eben und wol,
als es eime ritter sol.
man sach da nieman so langen,
ez waer im nach gegangen
mer danne ein ellen.
des herze truoc groze ellen,
dem truog man einen helm dar,
der was lieht und brun gevar.
daz man da heizt ein nasebant,
da lag inne ein jechant,
des shin het so groze maht
daz nie so vinster was diu naht
der stein der gaebe liehtes vil.
den helm ich baz noch prueven wil,
als ich wol zu rehte mac.
in einer grozen listen lac
harte vil edeler steine,
die warn groz und cleine.
der helm was stark und herte,
in strite ein guot geverte.
do sprach er:< was sol ditze?
vil harte ich mirs entsitze.
ez irret mich der gesihte.
swa ich nach prise vihte,
willehalm, ich enwils nit fueren;
den mit helmes snueren
vil selten ich gestricket han.
swaz ich strites han getan,
ane helm daz gar geshach.>
willehalm vil sueze sprach:
< die rittershaft du erest mit:
wie stuende daz ein ritter strit
ane helm und ane shilt?> -
< willehalm, ich tuon swaz du wilt.
swaz du mich guotes lerest,
dinen pris du da mit erest.> -
< da soltu niht erwinden,
den helm uf daz haubet binden.
versuoche ob er dir rehte si.
der helm und daz oersh hie bi
des kuenges krotirs waren,
der vil bi sinen jaren
drunder vil prises hat bejaget.
sin herze daz ist unverzaget.
in dem strite ich daz kos
da er helm und oersh verlos:
einen slag sin hant mir sluog,
ez waer zu dem tode gnuog.
sin pris der ist unbesholten.
der slac wart unvergolten:
daz ich oersh und helm im nam,
von miner saelde daz bekam.
er was starc und harte groz,
des vil clein ich genoz
in dem vil herten strite.
daz spure an des satels wite
daz er wielt vil grozer kraft.
im jach al diu rittershaft
daz sin ellen hete pris.> -
< willehalm, suezer markis,
unpris der kan dich vliehen.
heiz mir daz oersh her ziehen!
ich leiste gerne swaz du wilt.
sol ich iezu nemen den shilt
oder so ich uf gesitze,
ich erkenne daz noch ditze
wan eins: swa man vehten sol,
da behabe ich mine stat vil wol;
dicke hastu daz gesehen.> -
< rennewart, des wil ich jehen.
ich wil din manliches ellen
fuer alles ellen zellen
daz ie mannes lip getruoc.
daz din hant so manigen sluoc,
da von bin ich lebende,
den pris dir ymmer gebende:
din lop daz hillet helle.
sitz uf daz oersh vil snelle
und setz dich eben und vaste!>
mit also swaerm laste
wart daz oersh geladen nie.
von der swaer ez sich lie
uf die haehsen vaste nider.
shier erholt ez sich wider,
daz ez wider uf kam.
den shilt er do zu halse nam.
man bot im dar ein starkes sper,
daz truogen kume viere her.
daz shutte er als ein swankel ris.
willehalm der sueze markis
sprach:< nu tuo des landes reht!
du solt niht langer wesen knecht.>
dem zaume er hangte.
daz oersh vil ser er sprangte.
mit dem sporn erz ruorte.
daz sper daz er da fuorte,
da mit die tyost er zilte,
daz er durch stach die shilte
und der halsberge vach.
die tyoste die quitane zubrach.
dem oershe brach der rugge entzwei.
manic man da lute shrei:
< er mac wol pflegen rittershaft.
sin lip der hat die groesten kraft
diu ie an mannes libe wart.>
erbeizen muoste rennewart
von dem oershe margariten.
er moht ez niht geriten.
uz dem harnash man in zoch.
sin muot der was gein vraeuden hoch
nach der sin herze dolte pin.
nu kam sin neve baldewin
mit eime harte grozen her.
daz bracht er her ueber mer.
er leiste vil gar des er swuor,
do er von rennewarte fuor:
zweintzic tusent mit im kamen,
die den tauf alle namen.
sin mac, der stoltze rennewart,
der vraeute sere sich der vart,
do im kam daz guote maer
daz baldewin komen waer.
er enpfieng in lieplich und wol,
als lieber vriunt den andern sol.
willehalm uf sine triwe jach,
do er baldewinen sach,
ern gesaehe nie so shonen man -
< als ich luete erkennen kan.>
der volge sie alle jahen
die sine shoene sahen.
er sprach:< lieber rennewart,
ich han geleistet mine vart.
an wen sol ich des taufes gern?
wer sol mich des zu rehte wern?>
< daz mir diu saeld niht geshach!>
rennewart vil suoze sprach,
< gote ich daz vil tiure clage
daz ich gester an dem tage
erste den reinen tauf enpfie,
daz du da nit waere hie,
so waern samt getaufet wir.
den reinen tauf sol nu dir
von tolus der byshof geben.
woellen alle kristenliches leben
enpfahen die sint mit dir hie?>
er sprach:< ja!> rennewart do gie
enweg mit baldewine.
do giengen in liehtem shine
zwene man stark und shoene,
edele, kuene und vil unhoene.
da sie den byshof funden,
mit suezer rede munden
begunden sie an den byshof gern
und sprachen:< ir suelt uns gewern,
lieber herre, des wir biten.> -
< ich han groze not erliten
von winden kummerlichen pin,>
sprach der kuene baldewin,
< uf des breiten meres wage
liez ich den lip in wage
durch got der mir hat gegeben
beidiu sele und daz leben.>
der byshof sprach:< swes ir gert,
des suelt ir alles sin gewert.
sprechet, was ist iwer gebot?> -
< herre, da han ich und got
gekaufet samet einen kauf:
ich wil nemen den reinen tauf
und dar zu gar die mine.
zweintzic tusent sarrazine
die wellent sich alle taufen lan
und von dem ungelauben stan.> -
< des lobe ich got den guoten
daz ir des kuennet muoten,
und vraewen mich gar der maere
daz ir iwern shepfaere
mit herzen woellet erkennen
und im zu kinden nennen.>
der byshof besante sa
swaz priester was alda.
zwei hundert er uz zelte,
der ieglichen er verselte
hundert der werden heiden.
die begunde man alle sheiden
von dem boesen glauben.
dem tiuvel was leit daz rauben
und daz sie wurden von im benomen.
nu was daz her betalle komen
baldewinen den kuenc shawen.
kyburc mit maniger vrawen
kam an der selben stunde
zu dem kuenge von falfunde.
den gruozte sie so suoze
mit so gesueztem gruoze
daz mage magin nie mer baz
gegruozte. nit und haz
muoste in da vil vremde sin.
kyburc diu sueze marcgraevin
uz vil suezem munde sprach:
< lieber liep mir nie geshach
danne mir ist nu geshehen.
von der warheit wil ich jehen:
mich hat von herzeleide
gesheiden daz ir beide
sit nu der gotes hende.
baldewin, din dinc verende!
gein dem taufe balde gahe!
die cristenhait enpfahe!> -
< ich tun gerne, ich bin bereit
zu enpfahen die cristenheit.>
< baldewin>, sprach rennewart,
< swer min tote gester wart,
der sol din tote auch werden.>
die reinen suezen werden
taten swes man sie da bat.
nu was des reinen taufes bat
gesegent mit den worten
die zu rehte da zu horten.
war zuo sol ich ez lengen?
der byshof begunde mengen
den tauf und baldewinen.
daz tet man gar den sinen.
da baldewin den tauf enpfie,
wie da gewurben dise und die,
daz wil ich sagen als ich ez weiz:
sich huob da manic boneiz
von eime grozen behurde.
ich waen, ie buhurt wurde
groezer danne dirre was.
gar des prises ein adamas
heymrich der vil greis
fuor vil gar in der wise
als er ein kint gar waere.
daz mahten diu maere
daz in was so wol gelungen,
den alten und den jungen.
da der behurt gar zergie,
da wurben sie, ich sage iu wie:
sie fuorn und enbizzen.
woelt ir nu gerne wizzen
was sie dar nach nu taten?
da sie wol enbizzen haten,
zu rennewart sprach der markis:
< nu suelle wir erste den pris
mit lobe staete vesten.
wir sueln den werden gesten
geben guotes also vil
daz ir deheinr id mer wil.>
rennewart der volge jach.
der sueze suezeclichen sprach:
< daz ist besser danne guot:
swer wol mit sime guote tuot,
daz ist wol gepriset muot,
vor shanden, seht, vil wol behuot.
so sol man prises hueten,
mit guete sie uebergueten,
daz die vremden und die kunden,
die siechen und die gesunden
wol ergetzet sint ir shaden
und von kummer gar unbeladen.
maengelich des goldes neme
biz ez im nit mer gezeme.> -
< rennewart, was ist din rat?
min lip des die volge hat.
daz sueln wir volenden
und nach den rittern senden.>
swaz der markis gesprach,
sa zu stunde daz geshach:
die ritter muosten alle
zu hove komen betalle.
rennewart in do sagete
daz in vil wol behagete:
< sit alle guotes muotes!
swer hie beduerfe guotes,
der nem ez hin, wir han ez vil.
der nit sin selbes guotes wil,
der pfliget nit rehter sinne.
wir sueln teiln die gewinne,
daz der arme und der riche
daz teil haben geliche.>
do sprach ein wise werder man,
des ich nit genennen kan:
< lieber herre, nit so tuot!
ir suelnt teiln so daz guot
daz wir alle haben gnuoc.
hie geshaehe liht ein unfuoc,
den sol man gar vervahen.
unser keinem kan versmahen
swaz man im des gewinnes git.
der gewalt in des handen lit
dem wir hie gedienet han.
vil saelic man, ir suelt ez lan
swaz dem rehte niht enzimt.
in bin einr der gerne nimt.
swaz ir mir sendet, daz ist guot.
ich waen, so stet unser aller muot.>
rennewart und der markis
die bedahten sich in maniger wis
und volgten dem wisen,
der kunde sie wol gewisen
swaz sich gezoch gein prise.
der getriwe, staete, wise,
swaz der ratet, daz ist guot.
vil selten ieman missetuot
swer volget guotem rate.
swaz er geraten hate,
der volge sie beide jahen.
diu werk dar nach geshahen.
sie sprachen:< rein saelig man,
missewuerken nieman kan
swer volget dem wisen.
nu ruochet iwer wisheit prisen
und helfet teiln diz guot!
iwer pris dar an nit missetuot. ->
< nein, gebt als iuch gezeme!
swer uebrig guot hie von iu neme,
dem mueze sin ritterlich name
bliben in unprises shame.
gebt dar swie iu gevelle!
shuldelosen ich iuch zelle,
ir sit zu willig umme diz guot.
rennewart, daz waegste tuot!>
die gab er da hine treip
daz in des guotes wenic bleip,
so riche wart nie gabe.
franken, beyer, swabe
der keiner darf dem riche
danken vil vlizecliche
daz sis ie enpfiengen.
doch riten sie und giengen
swar daz riche in gebot.
des dienstes lagen gnuoge tot,
die doch behielten wol den pris.
rennewart und der markis
bereitet hant die rittershaft
daz lop mit triwen hat die kraft.
da nach eren wart daz guot
gezelet, was man dar nach tuot?
da shiet sich daz groze her.
baldewin fuor ueber mer
vro wider heim zu lande.
vil gar ane alle shande
liez in der markis hoch gemuot.
woelte er han genomen guot,
des hete im kyburc vil gegeben.
der kuenc sin kristenliches leben
behielt wol biz an sinen tot.
die rittershaft vil dienstes bot
willehalme dem markise,
der sie nach ritters prise
hatte gelazen betalle.
die ritter fuorn alle
vroeliche und riche von dan.
von im shiet da kein man,
er waer im holt von herzen.
der grozen kummers smerzen
in sime dienste hete erliten,
des munt kunde im doch heiles biten.
nu hat sich daz her zerlan;
doch muosten langer da bestan
die loys hete dar gesant.
diz maer tet in bekant,
in gebot und bat der markis
daz sie nit liezen deheine wis,
daz die vil sueze alyse
nach irs werden vater wise
rennewarte wurde zu wibe,
wanne gar ir saelden shibe
von siner helfe lieffe;
von tode ir leben slieffe,
nie wan sin eines ellen.
< sine art sult ir im zellen,
daz er kyburge bruoder si.
ob loys edelkeit waern dri,
die glichten nit der hohen art
danne geborn ist rennewart.
saget im, ob erz niht tuo,
daz ich spate und vruo
ymmer werbe sinen shaden.
und geretet er mich zu lande laden
und rennewarten mit zorne,
er muoz sin der verlorne.
volget ers aber mit willen guot,
im selben er daz beste tuot.>
rennewart daz maer horte.
daz maer sin leit zerstorte.
er sprach:< suezer markis,
du erzaeuges diner eren pris.
min dienst mich niht riwet:
er wirt etiswa geniwet,
daz muoter kint beweinet.
wie ich daz han gemeinet?
daz suelt ir merken ebene!
ich engesach in mime lebene
nie die maget noch daz wip
die ich woelte, wan irn lip
diu min herze bi ir hat;
und weiz wol, swerz an sie lat,
daz sie mir lones ist gereht.
da ich was ein heidenisher kneht
und mich gotes niht versan,
da wart ich ir dienstman.
und swaz ich strite ie gestreit,
durh ir hulde ich die leit
die ich mit herzen prise.
mir enwerde diu sueze alyse,
ich tuon daz vil der kristenheit
fueget kummer und groze leit.
dar nach werbet als ir welt!
min herze ir fuer eigen ist verselt.
daz wil ich sprechen ueber lut:
sie zwei sint mir gliche trut,
alyse und der vil sueze got.
ich wil leisten ir gebot
als ich aller beste kan.
ich enwart nie gotes dienstman,
wan sit ich den tauf enpfie;
da diente ich alysen ie
sit her von kindes beine.
der sueze got vil reine
niht geruohte des dienstes min
da ich was ein sarrazin.
nu diene ich gerne in beiden.
juden, cristen und heiden
der deheinen ich leben lieze,
swederz mich ez tuon hieze.
ich enweiz was ich mer sage:
so nahe ich sie zu herzen trage
daz ich dar muoz swa sie ist.
und geshiht daz in kurzer vrist,
ez enwoelle danne der markis
an mir krenken sinen pris
also daz er mich ez wende.>
< so si got der mich shende!>,
sprach willehalm der vil reine,
< mit triwen ich dich so meine,
swaz du tuost, des volge ich dir.
nu sueln e versuochen wir
ob ez mit willen muege geshehen.
rennewart, ich laze dich besehen
daz nymmer dehein din wille
gelit von minentalben stille.
des solt du an mir sicher sin!
wip, vater und die brueder min
muegen nit wider raten mir.
swar an lit dins herzen gir,
daz hilf ich dir volenden,
oder got der mueze michs wenden
mit tode oder mit vancnuesse.> -
< willehalm, wiltu, ich kuesse
dir hende und die fueze.
owe alyse diu sueze,
daz diu min leit niht buezet!
min herze ir shoene gruezet.
swie verre ich doch von ir bin,
min herze ist bi ir und der sin.
wizzet, alysen minne
ob ich der nit gewinne,
so bin ich an vraeuden tot.
wie mag gegeben mir die not
und so kummerlichen pin
ein so kranckes vraewelin?
wip und man daz merke:
da hilfet niht min sterke
gein der minnen lage.
wizzet daz ich ez wage
und selbe suoche ir hulde
( min leit ist ane shulde),
ez tuot diu minne und ir rat.
ir edele, ir shoene die sie hat,
die hat diu minne an ir ersehen.
da von ist mir diz leit geshehen
und der kummer den ich dol.
nu getruwe ich doch ir guete wol
daz sie min leit noch wende
und trost mit liebe sende.>
kyburc an ir bruoder sach.
hin zu im diu sueze sprach:
< rennewart, dir ist daz gruene val,
die hohen berge ein tieffes tal,
daz swarze dunket dich blanc
( daz tuot din sendeclich gedanc)
und daz gelwe alles rot.
daz dir diu minne daz gebot
des sich din sin nit versan,
du waere ein kint, nit ein man,
und hast ez behalten her.
daz diu minne dich gewer
lones und daz sie helfe dir
daz din sendeclichiu gir
mit lones gabe ein ende nem,
ich waen, ir triwe daz gezem.>
< swaz dir von der minne geshiht,
wir sueln uns langer sumen niht>,
sprach heymrich von naribon,
< rennewart, dins willen don
shier in din herze hillet
und daz dir wirt gestillet
din leit und din vil grozer zorn.
dehein art ist so hoch geborn
als diu din, so ich ez wige.
ob man alysen dir verzige,
da gein het ich ymmer haz.
ich enweiz niht da man sie baz
moehte zuo man gewenden.
rennewart, diz sol man enden
so man alrersten mac.>
< man sol des sprechen keinen tac,>
sprach rennewart,< der leit daz leit>.
< nim miner triwen sicherheit>,
sprach heymrich von naribon,
< daz alysen minnen don
muoz vil shiere werden dir!
rennewart, daz glaube mir!
ich hilfe sie dir betwingen.
uns muoz benamen gelingen.
des ziles uf mich warte!>
rennewart sich da nit sparte,
sinen danc er nit versweig.
heymriche er tieffe neig
und bat ez also werben
daz niht mueste verderben
er selbe und der cristen vil. -
< ich wirbe daz dinc untz an daz zil
an allen valsh nach triwen reht.
ich mache dise kruemme sleht;
swer mir des rates wider stat,
minen haz der mit dir hat.
da mit sueln wir hinnen.>
da sprachen mit wisen sinnen
die franzoyse vil guote:
< swez iu ist, herre, zu muote,
daz kuennen wir gesagen wol.>
< die hulde die ich loyse sol,
diu ist staete und vil gantz
und gewinnet nymmer shrantz,>
sprach willehalm der wise;
< ir suelt sagen loyse
( lat nit der maere bliben!
ich wil nit brieve im shriben),
daz rennewart nit wil enbern
ern mueze in alysen wern;
des bin ich mit im der gernde.
ist er uns nit gewernde,
so muoz er doln leides pin.
saget der suezen kuenigin
daz si ez mit triwen werbe
oder wizze daz verderbe
sie und des riches krone.>
heymrich von naribone
sprach:< fuer war ez muoz geshehen!
wir sueln joch gerne daz besehen
ob ste sin muot mit sinnen,
wan ich wil von hinnen
und nit langer beiten.
ich wil zu huse riten
und bitten dise ritter guot
durch ir ritterlichen muot
daz sie mit mir ruochen varn.
ich sol mich gein in so bewarn
daz wol min ritterlicher name
belibet ane lasters shame.>
die ritter im des nit verzigen,
gein siner bete sie suoze nigen.
da mit sie shieden von dan.
heymrich der sueze man
der gab in die koste gar,
biz daz er sie brahte dar
da er waz geheizen wirt.
sie warn des vil unverirt,
er bot ez in vil shone.
da er kam zu naribone,
er wart da wol enpfangen.
irmenshart diu kam gegangen
mit maniger reinen vrawen.
man mohte da beide shawen
suber alter, shoene jugent.
irmenshart, diu manige tugent
hatte, gein heymriche gie.
diu reine werde des nit lie,
sie enkuste in vil suoze.
mit wol gesueztem gruoze
enpfienc sie die werden franzen.
die heten manige lanzen
in dem strite da vertan.
heymrich kunde des nit lan,
ern taete vil der tyoste;
gar uf des libes koste
er tet auch manigen swertes slac.
den pris ich nit geprisen mac
zu rehte als er in doch begie.
heymrich do niht enlie,
er bote ez den gesten wol.
nu was in maniger vraeuden dol
diu reine sueze irmenshart,
da sie von warheit innen wart
der hoch gelobten maere
daz der vil lobebaere
willehalm der werde markis
behabet criste hete den pris.
daz shuof, waen ich, wol sin kraft
daz der heiden groz rittershaft
alda beliben sigelos
und jhesus den sig kos.
da sie zu tishe gesazen
und trunken vaste und azen
von beiden manic wunder,
soelt ich ez sagen besunder
die maniger slahte spise,
so muest ich wesen vil wise.
doch wil ich mit der warheit sagen:
da wart den gesten fuer getragen
vil suezer reiner spise gnuoc,
swaz daz wazzer und die erde truoc.
heymrich do des niht enlie,
von manne zu manne er gie,
wie ir mit pflege waer gepflegen;
ir deheinr dorfte tuon den segen,
daz manz im da nit guende.
ich wolte daz ich ie fuende
soelhen wirt swar ich rite:
sin hus ich nymmer vermite,
swa michz diu straze lerte.
heymrich der vil wol geerte
pflac vil wol der geste.
waz er in taete zu leste?
daz mueget ir gerne vernemen:
sinr milte kunde daz gezemen
und sinem wol gemuoten site
daz er den gesten teilte mite
swaz im worden was der habe:
die man brach den heiden abe,
die teilte er betalle gar
mit der ritterlichen shar.
heymrich vil tugende wielt;
sine geste er also behielt
daz nie man geste hielt baz.
die geste do nit liezen daz,
sie begunden da urlaubes biten.
heymrich da mit suezen siten
sprach:< ich wil iuch lazen varn.
ich kunde nit baz bewarn
minen pris gein iwerr zuehte.
ich bin gar mit leides suehte
bevangen, daz ich muoste lan
daz reht daz ich solte han getan
gein iu vil suezen reinen.
min herze daz muoz weinen
daz ich nit getuon iu mohte
als iwer wirde wol tohte.
nu wil ich iuch dem gote ergeben
der uns lat niht langer leben
wan als sin wille danne stat.
mine bet und minen rat,
des verswiget nit loysen.
saget im, er mueze alysen
rennewarten geben zu wibe
( fuer war den rat ich shribe
gar uz mins herzen sinne),
saget im, oder er gewinne
vil kummers und herzen clage,
und si im liep daz vraeude trage
er selbe, dar zuo alyse.
und ist diu kuengin wise,
sie rate ez mit willen guot.
daz waegste selten wip getuot;
an miner tohter vorhte ich daz.>
< herre, ez kunde sie nieman baz
besheiden>, sprach ein wise man,
< als ich mich versinnen kan,
danne ir, herre heymrich.
iwer lip der ist so triwen rich
und hat so verdahten sin
daz ir selbe suelt da hin
und iwer wol gepristen kint,
daz diu bi dem gewerbe sint;
ez kan sich fuegen deste baz.>
< vil gerne sueln wir leisten daz>,
sprach arnolt von gerunde.
< swa ich gefuegen kunde
rennewartes gernde ger,
da waer ich zu rehte der
der daz niht solte wenden.
vater, wir sueln genenden
und zu dem kuenge keren,
im raten und daz leren
daz er volge daz im vrumt.
ob rennewart mit zorne kumt,
von im daz riche wirt verwuest.
vater, ob du daz beste tuost,
so hebe dich balde uf die vart.
ich weiz vil wol daz rennewart
alysen also sere minnet,
ob sich sin sin entsinnet,
bi namen so muos diu kristenheit
doln herzebaeriu leit.>
do sprach heymrich der grise,
der getriwe und der vil wise:
< lieben suene staet gemuot,
dunket iuch min varn danne guot,
so sueln wir uns niht sumen.>
swa der wirt daz hus wil rumen,
so ist dar nach daz beste
daz daz selbe tuen die geste.
die geste sich niht sumten,
mit dem wirte sie ez rumten.
do heymrich von dannen shiet,
wie dort sin gewerb geriet?
des vreishent wol die maere!
nu was mit sender swaere
rennewart sere bevangen.
in begunde sere belangen
wanne die boten kaemen
und in von kummer naemen.
diz was sin herzelich gedanc.
sin herze was an vraeuden kranc,
des twang in gar diu minne.
wie mohten so gar sin sinne
erkennen kummerlichen last?
im was doch gar diu minne ein gast,
doch muoste er sie erkennen.
in begunde diu minne so brennen
daz sich daz hertze enzunte.
rennewart die swaere kunte
kyburge siner swester.
er sprach:< ez enwart nie vester
dehein kummer danne ist der mine.
sol ich die kummer pine
ane trost lange liden,
so enmag ich nit vermiden,
ich lige nach alysen tot.
ist mir daz nit ein michel not
daz ich die minne minne
und nit da mit gewinne
wan not mit herzeleide?
ich minne die minne beide
die got hat und alyse.
und stirbe ich in der wise,
so mag diu sele doch genesen;
des glauben wil ich stark wesen
und nymmer den verkeren.
kyburc, mahtu mich leren
wie ich gote der bete erbite
daz er erkante was ich lite;
er soelte mich doch geniezzen lan
daz ich durch in gelazen han
vil maniger hande warte,
und huelfe sime rennewarte
von der kummerlichen dol.
ob ich mich von im sheiden sol,
siner guete daz missezimet.
swa ez der engel shar vernimet,
die endunket ez nit guot.
sit er nymmer uebel getuot
und sich danne min bewiget,
sin triwe da nit staete pfliget.
dar uber die engel vrage:
swer vater, bruoder, mage
laze varn durch sin gebot,
ob dem niht sol der reine got
helfen swa er rehtes gert.
und blibe ich von im ungewert,
daz wil ich an in hazzen
und lan minen dienst lazzen,
swa ez die kristenheit bedarf.
ich enweste was ich warf,
do ich mine mage vloch
und mich zu im mit dienste zoch.
sit er an mir nu wenket
und nit min leit bedenket,
so sol auch ich im wenken
und etlich tranc dar shenken
da von loys lidet leit.
crist, dir si widerseit!
hilf mir in kurtzer vrist,
oder du enbist nit min crist!>
kyburc diu vil reine sueze
sprach:< got dir helfen mueze,
daz du im iht entrinnest.
bruoder, swaz du minnest,
daz minne biz an din ende
und truwe der hoehsten hende
daz sie von not dich sheide,
und minne die minne beide
die du durch daz habst verkorn.
jhesus vuerhtet deheinen zorn.
bruoder, swes du in wilt biten,
daz tuo mit vil guoten siten,
oder du bist ungewert:
swes din lip mit staete gert,
daz ist dir vil unversaget.> -
< du enweist niht was mich jaget,
kyburc, vil liebiu swester min;
ob du erkantes minen pin
und wie nahe ich den truege,
dich duehte nit ungefuege
ob sich min sin verkeret.
doch swaz mich din triwe leret,
des volge ich dir mit triwen guot
und mane got daz er sin bluot
durch mich an daz cruece goz,
daz er mich mache leides bloz.> -
< herzelieber rennewart,
nu jagest du die rehten vart.
da solt du nymmer abe komen,
e daz ein ende habe genomen
swaz dir leides wirret
und dich an vraeuden irret.> -
< kyburc, so wil ich muoten
an jhesum den vil guoten
daz er mir zu staten ste.
ich han doch von im ze e
zwuo reine staete minne:
got, sun der kuenginne,
des vater ist daz ave,
der muoz ymmer sin min e;
daz ander ist alyse.
soelt ich in dem paradyse
sin, und daz sie hie blibe,
ich enruehte swer mich druz vertribe.
kyburc, dar nach gib den rat!
min lip nit langer hie bestat.
ich wil zu alysen varn,
mine vart niht langer sparn
nur wan fuer war biz morne.
loys ist der verlorne!
kume ich zu munleune,
vil cleine ich mit im rune:
ich sage im offenliche
daz ich da wil han daz riche
und dar zuo sine krone.
die wil ich han zu lone,
daz ich was sin kuchin kneht;
er sol mir lonen( daz ist reht)
daz ich vil der zueber truoc.
weist du, swester, daz ich sluoc
zu tode minen bruoder?
ich vershrote sins lebens muoder,
daz ez nymmer heil wirt
und in ein sterben niht verbirt.
wer nimt mir danne alysen?> -
< got mueze dich, bruoder, wisen
des besten; des bedarft du wol!
ich wil dines zornes dol
tuon dem marcgraven kunt.
was ob dir sin getriwer munt
daz wider redet mit guete
daz din zornlich gemuete
da von kan gar verswinden?
wilt du dann nit erwinden,
so vert er mit dir swar du wilt.
weistu, bruoder, daz der shilt
an prise hat vil hohen namen?
du muost dich der dinge shamen
der du niht do verbaere
do du dannoch kneht waere.
dem helme sere missezimet
swa din lip die fuore nimet
daz diner art uebel stat.> -
< swester, nu la dinen rat,
wann ich enwil dir niht volgen.
min muot wirt dir erbolgen,
und wilt du niht swigen.
mine suezen reine amygen
die vil geshoenten alysen,
sich, die wil min herze prisen
vor allen lebenden wiben.
sie mag miner saelden schiben,
war sie gebiutet, triben.>
< diz wunder sol man shriben>,
sprach kyburc diu vil sueze.
< got dir gar buezen mueze
swaz dir von minnen wirret
und dine sinne verirret,
wan die sint gar verworren.> -
< kyburc, nu wil ich dorren
biz mir diu saelde mac geshehen:
wizze, ich wil alysen sehen
bi namen in vil kurtzer zit.
in dem herzen sie mir lit.
mir enwerde alysen minne,
so entsinnent sich mine sinne.
swa mir diu minne entrinnet,
daz enheize ich nit geminnet.
ich sol die minne minnen
und vraeude von ir gewinnen.
swa mich diu minne unminnet
und von ir min herze brinnet,
da hat diu minne valshen muot.
swaz mir alysen minne tuot,
untz daz ich sie minne,
wie sere ich von ir brinne,
ir gnade mich wol erleshet.
ir minne diu hat gemeshet
rehte in mins herzen netze.
ez ensi daz mich letze
got sere an dem libe,
so wizze daz ich niht blibe,
swaz mir da von mag geshehen.
swester, ich wil dir verjehen
vil gar mines hertzen muotes:
ich getruwe dir niht wan guotes.
loyse ist der tot beshert,
ob er mir alysen wert,
und allen die ich da vinde:
die muoter mit dem kinde,
den vater und den bruoder, -
dest war, ich mache ein luoder
den girn beide und den arn.> -
< den zorn sol wol undervarn
willehalm der vil sueze,
der dir vil gerne bueze
swaz dinen vraeuden kan geshaden.
ich wil in her zu uns laden,
der nie laster mal enpfienc.>
da mit sie von dannen gienc
da der marcgrave was,
willehalm, der triwen adamas.
< nu vernim min ungemach!>
kyburc daz weinende sprach:
< min lieber bruoder rennewart
der wil tuon die hinevart,
markis, morne vil vruo.
ich enweiz niht was ich tuo.
ich bin verdorben, vert er hin.
ez ist entsniten gar sin sin
nach alysen suezen minnen.
markis, und vert er von hinnen,
so bin ich an vraeuden tot.
herre min, er wider bot
sinen gruoz der maegde vruehte.
von der toebelichen suehte
da shiet ich in, vil lieber man.
ob er ie mannes muot gewan,
da von wil ich in zellen:
er shendet gar sin ellen
und sinen manlichen lip.
nu bin ich ein bloedes wip,
und woelte mich diu minne jagen,
ich enkuende an prise nit verzagen.
ich enweiz waz ich sprechen mac.
miner vraeuden gar ein ende tac,
markis, an diner helfe stat.
ob mich din helfe in leide lat,
dine triwe wilt du shenden.
nu bedenke mich enlenden!
ich enhan hie niemanne wan dich.
herre willehalm, nu sprich
daz mir armen gebe trost!
rennewart der hat erlost
uns von herzeclicher clage.
swie gar er worden si ein zage,
sin hant doch manigen heiden sluoc.> -
< kyburc, nu hoere, ez ist genuoc!
wizze daz er blibet hie!>
der markis da des niht enlie,
er nam ir hant in sine hant
und gienc da er rennewarten vant.
als er den reinen suezen sach,
willehalm vil suoze sprach:
< got grueze dich, edel ritter guot!
ich sihe wol, du hast senden muot.
den sol ich an dir wenden.
ich wil iezunt boten senden
hin zu dem kuenge loyse,
daz er sich mit triwen wise
und nit die krone shende.
die boten ich darumme sende
daz sie uns herberge nemen.
rennewart, mir kan daz gezemen
und binamen daz nit laze,
ich enwoelle sin uf der straze
endeliche ueber morne.
nu soltu dime zorne,
rennewart herre, geziehen.
uns muoz gar vraeude enpfliehen
als du nit mit vraeuden lebst.
daz du zornes dich begebst,
dine hohen art ich des bite.> -
< ich wil lan gar min unsite
und senften muot inz herze legen.
des zornes weg wil ich verhegen,
daz den der muot id mere pfade.
ich bin uf dem glueckes rade,
sit du, markis, sam mir verst.
vil groze unfuoge du mir werst.>
do sprach er:< shoener rennewart,
ich wil fuern uf die vart
werder ritter fuenfhundert,
die betalle sint besundert
daz genennet ist unpris.>
< gnade, herre markis>,
sprach rennewart der gernde,
< wanne bist du mich des wernde?
ein tag ist mir wol viere.
willehalm, tuo diz vil shiere,
oder wir sin gar gesheiden!
ich han vil manigen heiden
in dime dienste ertoetet.
was mich der verte noetet,
wistes duz als ich ez weiz,
du leistes shiere dinen geheiz,
den du mir geheizen hast.
ob du mich nu verderben last,
daz sint din ungewinne.
ich enweiz wie ich der minne
tuo, daz sie mich laze
doch lebn in rehter maze.
swaz sie minnet und unminnet,
gar uf mich einen daz sinnet.
swaz ir gebot wider stat,
die clage sie uf mich einen lat.
des geltes bin ich al zu krang,
ich engesage ir nymmer deheinen dang,
ob alysen des gezimet
daz sie mich von kummer nimt.
diu minne ist ungetriwe:
gnade ich senfter hiwe
uz einem mangnes herte.
min leben ich senfter werte,
woelten mirz nemen tusent man,
und ich mich nit erwern kan
daz man sihet noch hoeret.
diu minne die luete toeret.
an mir selber ich daz spuer:
daz viur mit gedanken ich shuer;
min herze von gedanken brinnet.
markis, ist daz geminnet,
swa ich stan oder sitze,
daz ich beide daz und ditze
gar tuon uz dem sinne
und niwan alysen minne
und jhesum, ob er wolte?
wiste jhesus waz ich dolte,
so erbarmte in min not:
sin lip durch minne kos den tot.
erkantes du die minne?
daz ich die minne gewinne,
des helfe mir diu trinitat,
diu manige erbaermunge hat!
willehalm, ez sint minne dri,
der wonent mir zwuo vil nahe bi:
daz ein ist tetragramaton.
des minne git so suezen lon,
niht glichet sich der minne.
vil reiniu kuenginne,
maria, muoter und maget,
wis an mir helfe unverzaget:
hilf mir der minnen beider!
nu han ich aber dir leider
nit gedienet mine tage,
doch gelaube ich, swer dir clage
mit reinem herzen sine leit,
daz dem din helfe si bereit;
des soltu mich geniezen lan.
die ander minne die ich han,
die ist nit nach guotes gewinne.
vrawe, ez ist diu minne
da mit diu sele genesen sol.
behage dir min bet wol,
so ruoche, vrawe, mich gewern!
der dritten minne wil ich enbern,
wan sie sich dar gezuehet
daz gar din kint sie shuehet.
war nach sol ich sie betueten?
sie ist noch gar an den lueten.
willehalm, kanstu dich verstan
wie ich daz gemeinet han,
dar nach tu swaz du wellest!
swie du min dinc nu stellest,
daz wil mich alles dunken guot:
din triwe hat so staeten muot.> -
< rennewart, ez ist unzerbrochen
swaz hat min munt gesprochen:
ich wil die boten senden,
din ding vil gar verenden.>
die boten er do sante.
mit vlizze er sie do mante,
swaz er sie do werben hieze,
daz ir deheinr daz lieze
ern wuerbe ez als er soelte.
mit guote er daz versholte
beide vor und auch hin nach.
er sprach:< nu lat iu wesen gach!
ir suelt rennen und draben:
zeltens mueget ir niht gehaben.
merkent waz ich iuch wise:
so ir koment hin zu loyse,
ir suelt im sagen den dienst min
und daz ich ymmer welle sin
gar sin eigen dienstman.
swa mit ich mag und ymmer kan,
wil ich nach sinem willen leben.
und bittet mir herberge geben
fuenfhundert rittern oder baz!
saget im mit der warheit daz
daz ich sie rehte uf der vart
und min swager rennewart,
der kyburge bruoder ist!
uns dunket al zu lanc diu vrist
daz wir in niht han gesehen;
daz sol doch shiere geshehen.
da mit suelt ir hin riten
und hie niht langer biten!
da mit vart got ergeben!
werbet ez wol! und sol ich leben,
ich sol iu ez ymmer lonen.
ir suelt der rosse niht shonen!
swaz die muegen erliden,
die reise suelt ir niht miden!>
die boten alsus shieden dan,
ich enweiz wie manic man.
ir was wol zu rehte
beide ritter und knehte.
die boten warn uf dem wege.
ob rennewart waer in vraeuden pflege?
ja, er was mit herzen vro,
daz sich sin ding fuogte so
daz er gnaden sich versach.
hin zu willehalm er do sprach:
< markis, hochgelobter man,
nymmer ich daz gedienen kan,
die triwe die du an mir begast,
ob du niht bliben last
mir werde alysen minnen lon.
ob noch din vater von naribon
zu munleun wesen muege?> -
< ein valke der vil drate fluege,
der waer noch da vil kume.
vuerhte niht daz dich iht sume
heymrich, swaz er gewerben mag>.
den man vil hohe an prise wag,
der sprach hin zu rennewarte:
< ich waen, dich belanget harte
daz wir niht von hinnen varn.
morne sueln wir uns sharn
vil shone uf die straze.
wizze daz ich nit laze,
ich envar morn uf die vart.>
des vraeute sich do rennewart.
sin herze sang der vraeuden don.
nu was auch der von naribon
und gar der franzoyser shar,
die loys het gesendet dar,
hin zu munleun komen.
da das loys hete vernomen,
des wart sin herze swaere.
da er vernam daz maere,
in wunderte was er wolte.
sin herze angest dolte,
sins komens in groz angest nam.
heymrich tet als im gezam:
in sin herberge er reit.
der reine werde nit vermeit
( sin herze was gein prise hoch),
die reise cleit er ab im zoch.
vil guote cleider leite er an,
die ich niht baz geprueven kan:
sie warn besser danne guot.
swa man dem rehte rehte tuot,
da wirt daz reht behalten.
den jungen und den alten
zimet wol daz rehte leben.
die maze kunde wol gegeben
sime lebene heymrich.
sine cleider warn dem gelich
daz wol zam sinen jaren:
siniu cleit von zobele waren,
dar ob ein wizer zyclat.
heymrich nu des niht enlat
ern vare hin zu loyse.
heymrich der witze wise
in hohem muote gebarte.
loysen daz beswarte.
als er heymrichen sach,
sin munt vroelichen sprach:
< gote willekomen und mir!
saelig man, was werbet ir
hie in disem lande?
( iwer zu vart ist uns ande,
iwer gewerb muoz wesen groz.)
ich bin der saelden husgenoz
daz ich gelebet han die zit
daz ir zu mir her komen sit;
vil lange des min herze gert.
vrawe, iwern vater vil wert
den enpfahet so mit gruoze
daz irz iht stet zuo buoze
beide vor mir und vor gote!>
diu kuengin volgte dem gebote:
gein ir vater diu reine gienc.
diu sueze in guetliche enpfienc:
sie kuzte gar mit triwen in.
awe! kuende nu min sin
gesagen wie alyse ir anen
enpfieng, des soelte man mich manen.
sie begunde gein im gahen,
mit gruoze in suoze enpfahen,
als sie von rehte solde.
alyse niht lazen wolde
durch sinen bart vil grisen
( des kunde ir art sie wisen),
sie kuzte in suoze an dem munt.
< swer sol siner jare stunt,
alyse, mit dir gar verzern,
dem kan got saelden vil beshern.
wol mich daz ie vrau irmenshart
diner muoter muoter wart!
du bist min verch und min bluot.
mime herzen daz vil sanfte tuot
daz du bist so vil shoene.
dine shoene ich hoeher kroene
dann swaz ich shoene han gesehen.
kan ich rehte shoene spehen,
so ist diner shoene nit gelich.
ich vil alter heymrich
wil des bi gotes hulden swern
daz ich woelte vil der sper verzern
in dime dienste, suezer lip;
und enwaer nit min reines wip
din ane, wol gesuezte vruht,
din shoene git der minnen suht.
din minne kan auch truren wern
swem du gnade wilt beshern.
got fuege dir, vil sueze maget,
swaz im wol und dir behaget!
des gan ich dir mit triwen wol.
ein ding ich fuerbaz werben sol,
dar nach ich her komen bin.
vrawe und alyse, nu get hin
da iwer gemach sol ruowe pflegen!
alyse, gib uns dinen segen,
swaz ich diner eren werbe,
daz iht der gewerb verderbe.>
< daz fuege got der wise!>
sus antwurte im alyse.
da mit giengen sie hin dan.
heymrich der vil getriwe man
bat die ritter komen gar
die kuenc loys sante dar
da den sig die kristen namen.
da die ritter alle kamen,
sie enpfienc loys so shone
daz ez wol zam der krone,
und dankte in ir dienstes so
daz sie des danckes warn vro.
heymrich von naribone
huob an sine rede vil shone:
< herre, sol ich nu sprechen,
mine zuht da mit niht brechen
waz iu bi mir enboten ist,
iu enbiutet ane valshen list
min sun, der werde markis,
daz er habe des siges pris
gar mit gotes helfe erstriten,
herre, und heizet iuch des biten
daz ir der krone ere bert
und in einer bete gewert.
ir tuot ez wol mit eren.
ez kan iwer wirde meren
und hohen wol der kronen pris
der kronen voget loys.
dise ritter, die hie stant,
gote und iu gedienet hant
daz sie iwer milte richen sol.
und tuont iu niht diu maer wol
diu ich, herre, iu wil sagen,
so woelt an prise ir gar verzagen:
herre kuenc, wir han gesiget,
terramer vil leides pfliget.
er mag wol ymmer mer clagen:
sins hers des ist so vil erslagen
daz ez nieman geahten kan.
rennewart der kuene man
der lie den dritten nit genesen.
er kunde in dem strite wesen
daz ez sin vater ymmer claget.
er wart von im also gejaget
daz er kume den lip behielt.
uf dem haubet er im spielt
daz haerstnier und daz der slag
in dem haubte gelag.
heten wir nit mer ervohten,
got wir wol loben mohten,
wan den reinen suezen kauf
daz rennewart hat den tauf
und leben in unserm orden;
der sueze ist ritter worden
riliche und vil shone.
uf erden ist kein krone
die sin lip wolte gerne han,
man mueste si im betalle lan.
ich sage iu bi iwer hulde,
iwer saelden ueber gulde
kumet iu in vil kurtzem zil,
als ich iu daz besheiden wil:
rennewart wil alysen han.
des kan im nieman widerstan
der lebet uf der erde.
sie enkuende zu hoherm werde
nymmer komen zu keinem man.
die warheit ich iu sagen kan:
ez ist dehein so shoene art
als die hat rennewart.
sin vater, der kuenc terramer,
der ist ob allen kuengen her.
wizzet daz alle diu kristenheit
niht ist so lang noch so breit
als ist terramers gewalt:
siner krone ist gezalt
der erden daz dritteil.
kuenc loys, und han wir heil,
so muezet ir die volge geben:
daz wir cristen han daz leben,
daz kumt von rennewartes hant.
wa waer alyse baz bewant?
daz kan ich niht wol erahten.
herre kuenc, nu ruochet trahten
als ir ez bekennet wol!
nieman sich genozen sol
zu terramers gewalte.
daz man sinen namen zalte
her in cristenliches leben,
darumme woelt ich so vil geben
daz ez nieman glauben mac.
der under der maegde herzen lac,
der kennet wol wes ich ger.
loys herre, mich gewer
daz dir kumet gar zu guote!
des ich hie an dich muote,
daz ist din saelde und din pris.
ich rate dir und der markis
daz du ez tuest mit willen guot.
hete ich gein alysen valshen muot,
so waer ich ein cristen niht.
tuost du es niht, da von geshiht
daz al diu cristenheit beclaget.> -
< nu lazens an die reinen maget
alysen die vil claren,
diu ist komen wol zu ir jaren!
swaz sie tuo, daz si staete.
vil ungerne ich iht taete
ane der kuenginne rat.> -
< herre kuenc, swes ir ere hat,
daz gezoget nymmer fuerbaz!
wibes rat ist dicke laz
und wirt da bi vil dicke guot.
swa man der wibe willen tuot,
daz wider ratent sie niht.
man kiuset dicke die geshiht
an maniger hande sachen:
sie kuennent guot uebel machen
und uebel bringen zuo guote.
herre kuenc, swes iu zu muote
si, dem gebt ein ende!> -
< mine tohter ich nihtes wende
swa von ir pris mag grozen.> -
< doch wizzet, ir sit verstozen
ob ir mir nit volgen welt!
rennewart der hat gezelt
vil gar die unwerdekeit
die er in iwerm hove leit.
in zorne er hat gesprochen,
er mueste dienen den kochen;
daz mueze gelten diu krone.
die welle er im haben zu lone
umme den dienst den er iu tet.
noch volget, herre, miner bet!
sie ist doch miner tohter kint.
min triwe waer an staete blint
ob alysen ich verriete.
ich enwart nie holt der miete
die judas umme krist enpfie.
vil ungerne verriete ich die
die sint von minem samen.
da wir alle urlaup namen
von willehalme dem markyse,
da sprach er: « vater, alyse
diu enwerde rennewarte,
so wirt des riches garte
verwustet also sere
daz er muoz ymmer mere
ungebuwen ligen gar.
kumt rennewartes zorn dar,
benamen so ist loys tot. »
diu maer iu willehalm enbot.
dar nach tuet swaz iu behaget
und iuch niht priselosen saget!> -
< des wil ich gerne hueten.
min sin kan doch niht wueten:
ich han die fuenf sinne,
die mir diu reine minne
des heren geistes ruohte geben.
min wip, min tohter und min leben
bevilh ich dem suezen gote.
dime rate und dime gebote
ich vil gerne volgen wil.
mag ieman sterben vor dem zil
als im der tot gesprochen ist,
ob er verwuerket niht die vrist?
wa man die vrist verwuerken sol?
heymrich, sich, daz weiz ich wol.
ich sol der muoter ere
bieten, dem vater mere;
da mit daz leben ich lenge.
min triwe ich niht menge
mit valshe, als doch maniger tuot.
nu merket, sweher, minen muot.
getriwer, reiner heymrich,
la dich ez dunken muegelich
daz mich des niht betrage,
ob ich die kuenginne vrage
rates, als du hast gesaget.> -
< vil wol mir, herre, daz behaget.
swer vriundes rat niht suochet,
sins gewerbes heil er fluochet.
guote werg git wiser rat.> -
< sweher, ich bin der daz niht lat,
ich entue swaz dir behaget.
swaz din munt mir hat gesaget,
daz wil ich diner tohter sagen.
kan ez ir danne wol behagen,
ich tuon ez deste gerner vil;
und ob siez wider raten wil,
so leiste ich doch dinen rat.
du weist wol daz diu kuengin hat
ir tohter vil lieplich erzogen.>
< herre, ir sit vil unbetrogen>,
sprach heymrich der vil getriwe,
< ez waer mins herzen riwe
swa iwer wirde wuerde swach.>
loys zu heymriche sprach:
< wol dan! wir sueln beide gan
( und benamen des niht lan)
da ist diu kuenginne.
so versunnen sint ir sinne
daz sie niht wider ziuhet.
gar valsh ir herze vliuhet.>
da mit sie bede giengen
da die suezen sie wol enpfiengen
diu kuengin und alyse.
wan waer ich nu so wise
daz ich die suezen shoenen
kuende mit lobe so kroenen
reht als sie was geshoenet!
min lip des waer gehoenet
ob ich id lobte fuerbaz,
so lobte ein man der kuende baz
loben verrer danne ich.
da gein wil ich ruemen mich
und baeltliche sprechen traz.
dehein min getihte hat den saz
den dehein man gevelshen muege.
ob ich mich getihte an zuege
und danne niht tihten kunde,
so verluer ich mine stunde
ane lon und ane danc.
wie heymriche nu gelanc?
daz muegent ir gerne vernemen.
er sprach:< vrawe, iuch sol gezemen
swaz iwer ere meret.
mine bet mir niht verkeret!
swes ich an iuch, vrawe, muote,
daz kumet iu gar zu guote,
vil reiniu kuenginne.
ir suelt alysen minne
gerne geben rennewarte.
er ist von so hoher arte
daz ir dehein art gelichet.
ob ir miner bete entwichet,
nymmer iuch geriwet daz.
nie wibe geshah zu manne baz
danne, vrawe, an im geshiht.
siner shoene gelichet niht.
vrawe, tuet ez mit willen guot!
und wizzet, ob irz nit tuot,
daz wir gar verderben.>
< sol man so wip erwerben?>
sprach diu kuonginne.
< ez ist unsueze minne
diu wider dem herzen ist.
als wise so du, vater, bist,
daz du so ungefuege bitest,
dine zuht du gar entsitest,
du waer iedoch vil guoter site.
sich, du beswaeres mich hie mite
daz mir min sin entrinnet.>
wie in alyse minnet,
und hete sie gewizzen daz,
sie hete lihte gar den haz
gelazen durh ir guete.
mir ist wiplich gemuete,
daz wizzent, dicke worden kunt.
mir hat eines wibes munt
bi ir warheit daz gesaget
daz nit diu dritte maget,
so si kumet zu irn tagen,
daz sie dar nach unsanfte tragen
ir magtuom fuerbaz danne.
daz hort ich etteswanne
in minen lieben jaren:
so die maget beginnet sharen
und entwerfent sich diu bruestel,
so bestat sie ein geluestel,
daz slichet ir in daz herze,
und daz des gelustes smerze
ir den muot gar verkeret
und ir muoter site leret.
ich han ein teil geshimpfet hie;
nu hoert, da ich daz maer lie,
da wil ich heben wider an.
heymrich der wise man
sprach zu der kuenginne:
< vrawe, ir habt niht sinne
daz ir terrameres vruht
versprechet. daz ir an der suht
laeget, daz moehte iu bezzer sin!
ir dolt da von so hohen pin
daz ir ez verswueret so gar.>
nu gieng alyse zu in dar
da sie samt vaste biegen.
sie sprach:< was sol diz kriegen
daz ir mit ein ander tuet?
wistet ir wie stat min muot,
ir stritet nit umme minen lip.
ich weiz wol, ez ist juenger wip
danne ich si an den jaren.
mine gedaenke daz nit verbaren,
sie enhaben ofte des gedaht
daz noch nie wart vollebraht,
und enweiz ob ez noch geshiht:
min herze eines liebes giht,
dem guende ich miner minne.
ez minnent mine sinne
daz liep gar also sere
daz liep wirt nymmer mere
getriwem herzen also liep.
ich bin gewesen minnen diep:
sit daz min liep ich jungest sach,
ein liep mir do von im geshach,
des liebes ich sit nymmer me
vergaz. daz liep muoz sin min e.
daz liep wil ich nymmer gesagen.
ich wil ez in dem herzen tragen
biz ich gesihe wie ez ergat.
ich weiz wol daz diu liebe hat
vil staete triwe gantze.
muoter, mine vianze
die enpfahe hin in dine hant
daz mir nymmer wirt bekant
dehein liebe von der minne,
ob der minne ich niht gewinne
die ich mir selbe genomen han.>
< ich mag wol mine rede lan,>
sprach heymrich von naribon.
< alyse, disen minnen don
wer hat dich den geleret? wer?
an welher minne ist din ger,
an die vil lange wernden
oder die minne gernden?> -
< âne, min hertze minnen gert
diu mit triwen ymmer wert.
die minne sint wol gereinet
die beide min muot wol meinet:
ein minne ist gar ân ende;
die mag noch in dem ellende
verdienen wip mit sinne,
und da zuo minne ein minne
werden in dem paradyse.> -
< tohter, sueze alyse,
wa hastu gelernet disen sin,
daz ich, tohter, din muoter bin
und doch min sin des niht verstat
daz din munt gesprochen hat?> -
< muoter, minen anen vrage,
war wege des rehtes wage,
als er mich hat gevraget.
muoter, der tiuvel laget
wie er den menshen gewinne
und im enpfuer die sinne
die got beide kan geben.
ez ist ein wol gesuozet leben:
der beide minne minnet,
der beider lon gewinnet,
als ich mich kan versinnen.
die minne wil ich minnen;
diu minne mich da minnet.
swes min sin an sie sinnet,
swas gen triwen sich gezoget,
got ist der minnen voget
die hie und dort rehte lebet.
ane und muoter, iuch beweget
iwers rates und iwerr lere!
ich erkenne mich selbe mere
dann ir mich erkennen mueget.
min herze hin zur minne hueget
der lip und diu sele sint genesen.>
< wir muegen diz lazen wesen,>
sprach ir beider geinet muot.
< alyse, din sin ist so guot
daz wir niht gein dir kuennen.
wir dri suln dir wol guennen
swa dir saelde geshehen mac.>
loys, der da vraeuden pflac,
sprach:< der rede gebt ein zil
( mit triwen ich daz raten wil)
und lazen daz vil staete!>
< vil ungern ich daz taete
daz zuege gein unprise,>
sprach diu vil sueze alyse,
< min kueshe valshes sich erwert.
ist iht saelden mir beshert,
der kan nieman mich behern,
wil sie got mir helfen wern.>
innen des do diz was,
do wart hin uf den palas
gesagt vremde maere,
daz neizwer komen waere
da hin von vremdem lande
den nieman da erkande.
vil shier daz maer wart vernomen
daz die boten warn komen
die hete der markis dar gesant.
hin zu dem kuenge gie zuhant
ein ritter der im daz sagte,
daz willehalm der unverzagte
im sine boten hete gesendet.
dirre zwivel wart verendet
shier zu munleune.
ez warn nit garzune,
gemuote ritter ez warn.
zuhant sie nit verbarn,
sie giengen hin da was loys,
und sprachen:< uns hat der markis,
herre kuenc, her zu iu gesant.
wir sueln iu tuon daz bekant
daz mit im kume rennewart.
herre, sie warn uf der vart
da wir von in shieden dan.
iuch hiez der wol gepriste man
in beiden herberge biten,
so sie her koment geriten,
daz sie wizzen war sie keren;
da mit suelt ir sie eren.
soelten sie irren danne,
daz zaem niht werdem manne.>
< daz tuon ich gerne,> sprach der wirt,
< ob unfuoge mich verbirt.
kuennet ir mir iht gezellen
wie vil sie haben gesellen?>
die boten sprachen:< ja, vil wol.
herberge man uns geben sol
fuenfhundert rittern oder mer.> -
< marshalk, vil balde da hin ker
und shaffe in guot gemach!>
alyse hin zu ir vater sprach:
< als liep ich iu, herre, si,
so habet den markis hie bi
zu herbergen umme daz
daz in und uns si deste baz.>
< daz tuon ich gerne,> sprach loys,
< rennewarten und den markis
herbergen fuer den palas hie!>
der marshalk do des niht enlie,
sin gebot geshaehe also.
alysen herze daz was vro,
von dem sie kummer dolte,
daz sie der troesten wolte.
alyse sprach zu der kuengin:
< vrawe und liebes mueterlin,
mime leide dem ist gar mat:
burdel die vil grozen stat
ich niht darumme naeme
daz rennewart niht enkaeme.>
diu muoter an die tohter sach.
hin zu der tohter sie do sprach:
< mich dunket daz er si der diep
der dinem herzen ist so liep
und dem du lihte vraeude stils.
daz du mich dins willen hils,
da lit ein groz wunder an.
wizze daz ich dir verban
daz du vor mir birgest iht.
min auge daz an dir wol siht
daz vraeude ist din nahgebur.
erleit din lip ie kummer sur,
der kummer ist dir gesuezet
und, swaz dir war, gebuezet.> -
< vrawe und liebiu muoter guot,
ez ist so einvaeltic min muot
und min sin gar unversunnen.
muoter, du solt mir gunnen
swa von min herze vraeude pfliget
und alles leides sich bewiget.> -
< alyse, tohter vil sueze,
got dir gar fuegen mueze
swaz dich an wirde prise.>
< amen,> sprach so alyse,
< des wil ich helfen wuenshen dir.
mueterlin, wan gen wir
hin uf den palas shawen
und nemen zu uns die vrawen?
daz kuerzet uns die stuende.>
der bete sie begunde
daz ir gernde augen blicke
verholn moehten dicke
wol uf den weg gewarten;
ich waen, sie rennewarten
hete vil gerne gesehen.
ich kan rehte niht verjehen
der liebe von in beiden.
sie warn gar ungesheiden
der herze und der sinne.
ich waen, die sueze minne
die riet dise gernde ger.
sie dahte hin und dahte her,
ir gedanc was vil senelich.
ich von duerheim ulrich
denke selten an die stat
da min herze si versat
der minne zu einem pfande.
wart ich mit minnen bande
etteswanne sere gebunden,
daz han ich sere ueberwunden;
mir ist diu not gebuezet.
eins ir mir volgen muezet:
bezzer ist getagete tugent
danne ein unverwizzene jugent.
ir suelt sprechen der volge ja.
nu sach man beide hie und da
von knehten riten groze shar.
wie ieglicher da gevar?
daz mag ich nit gemezzen.
ich het vil nahe vergezzen
der zit, die ich hie sol sagen:
da manic heiden wart erslagen,
in des merzen zit daz was;
ez enwas do weder laup noch gras.
dar nach kam des meyen zit,
do gar diu welt in vraeuden lit
und diu heide in maniger bluete.
ez ringet swaer gemuete
so die vil sueze nahtegal
singet ir vil suezen shal
in maniger hande wise.
nu fuor von dem markise
vil maniger hande knehte
vil gar nach knehtes rehte:
mit watsecken und mit saumen,
mit seilen und mit zaumen.
gnuoge knehte man da vant
die ros zugen an der hant
und ir herren shilte damite.
ez ist ein guot knehte site
der wishet vaste und izzet,
und nihtes da bi vergizzet
so er von der herberge vert.
des hat vil maniger sich erwert;
ir ist genuoge mir erkant.
nu was zu franken in daz lant
komen der sueze markis.
was tet do der kuenc loys?
gein den herren er do reit.
daz was alysen niht zuleit
swaz er sie bede geerte.
loys von dannen kerte
hin gein den werden gesten.
da ritten zwene die besten
die da lebten uf der erde.
loys der reine werde
gap da manigen willekomen;
im was truren gar benomen.
er gruozte mit dem munde
die ritter so er beste kunde,
und mit dem herzen alsam,
so er zu ir einem kam:
mit vlize im gedanket wart.
nu sah er hin da rennewart
reit bi dem markyse.
loys in suezer wise
begunde gein im gahen
und in vil suoze enpfahen.
da er rennewarten ersach,
hin zu dem suezen er sueze sprach:
< got willekomen und mir!
vil saelic man, nu suelt ir
mir gebieten swas ir welt:
ich bin fuer eigen iu verselt;
des bit ich mir so helfen got.
iwer wille der ist min gebot.>
sam gruozte er den markis.
da kom ein man der was gris
an haupte und an dem barte,
geriten zu rennewarte.
nu hoeret wer er waere:
ez was der lobebaere
von naribon heymrich.
des gruoz was so manlich
daz im niht gliches wag.
wizzet daz der selbe tag
dar an geshach diser gruoz
ymmer zu rehte heizen muoz
der pfingsten vigilie.
dehein gewaeltic concilie
glich und so shoene was.
nu stuont uf dem palas
ein michel her von vrawen,
die wolten gerne shawen
alle rennewartes shoene.
der reine, sueze, unhoene
was so wol gar geshoenet
daz sin shoene wuerde gekroenet
von mir vil sueze und wol.
wizzet, wa von ich ez miden sol:
ein man sin shoene shonte,
des lop gar ueber donte
swer getihtes ie gepflac.
sin lop fuer uns alle wac,
der dehein buoch gemachet hat.
ich bin der des niht lat,
ich sage wie er ist genant:
sin lop vor uz an den zenkin bant
der was geheizen wolfram.
swa in lobes hin gezam,
hey, wie sueze er daz sprach!
man nante in von eshenbach.
nu wil ich mich des bewegen,
niht vil der bi rede pflegen.
der rede wirt mir doch zuvil.
ob ich die warheit sagen wil,
ich bedoerft alrerst der sinne
daz ich sagte wie minne minne
enpfienc und vil sueze gruozte.
alyse diu wol gesuozte
suohte vaste mit den augen
ir herze liep vil taugen.
daz mohte sie shiere vinden:
alle shoene mueze erwinden
gein rennewarte dem claren.
sin shoene begunde varen
der reinen lieben minne.
sie sprach zu der kuenginne:
< mueterlin und liebiu vrawe,
der shoene wunder shawe,
daz dort, sich, ist erbeizet.
min herze er rehte reizet
als ein gerehtes vederspil,
daz sinen vluc volle vliegen wil.
sol ich dich, vrawe, niht triegen,
so wil ich volle vliegen
zu dem des shoene mich da lucket.
sin minne diu ist gevlucket
mir in das herz enmitten.> -
< tohter, ich wil dich bitten
durch din hochgeborne art
daz du lazest sin verspart
durch mich swes dir zu willen si.> -
< laege dir min kummer nahe bi,
der minem herzen nahe lit,
kume erbeites du der zit
daz naem din swaer ein ende.
mit dir ich daz verpfende,
ob ie man so shone wart
als ist der shoene rennewart.> -
< tohter min, la din kriegen!
sin lip der kuenne vliegen,
dins leides ich dich ergetze.
so nahe ich dir in setze
daz ez dich genuegen sol.> -
< vrawe, den kummer den ich dol,
ich gedinge, des werde rat,
sit mir got daz gefueget hat
daz zu munleune er ist
der mir nu vil lange vrist
dem herzen lit vil nahen.
wanne sueln wir in enpfahen?>
sprach diu sueze alyse.
nu kam heymrich der grise
gegangen zu den vrawen hin.
er sprach:< wizzet ir daz ich bin
iwer vater und des riches man?
zu rehte ich iuch wol eren kan.
darumme ich her zu iu gie;
der nie wibes minne enpfie
mit getat swie umme den sin,
ir suelt also enpfahen in
daz er die sinne da hin lege
daz sie von im nieman mege
genemen ane der minnen rat.
sich, liebe vrawe, was dort stat!
ez ist binamen der minne kint.>
er sprach:< ir vrawen die hie sint,
schawet sine persone
und habet iu daz zulone,
swelher muot siner minne gert,
daz in diu minne des gewert,
ob sie ir gert ane wenken.
wie mohte got gedenken
daz er geshuof die creatur!
er ist vor aller geshaft ein fluor.>
daz lop alysen machte
daz gar ir herze lachte,
daz er so vil im lobes shoz;
der luete alysen doch verdroz
und was ir von herzen leit.
nu die zwene sint bereit,
rennewart und der markis,
zu genne in daz paradys.
got uf der erden worhte daz.
bi namen ein engel drinne saz
an shoene in engels wise.
wol dan, vil sueze alyse,
din shoene enpfahe den shoenen,
der shoene kan ueberkronen
swaz shoene hat der drier lip,
ez si man, maget oder wip.
hie glaste glast gein glaste.
loys hiez ez dem gaste
baz danne wol bieten.
der mich nu woelte gemieten,
so woelte ich den anevang sagen.
nu wil ich doch niht verdagen,
ich woelle in iuch wizzen lan:
loys der hiez alysen gan,
daz sie rennewarten kuste.
wie ob siz doch geluste?
da sprach der werde markis:
< alyse, wis gewizzen wis
und kuesse minen swager sueze
und zel im daz zu buoze,
ob er deheine unwerdekeit
in disem hove ie erleit.>
sie tet als man ir gebot.
alysen varwe diu wart rot
und dar nach wider bleichen.
diz was der minnen zeichen.
sie zeigte daz ir sinne
gar gerten siner minne.
diu kuengin kuste irn bruoder:
< willekomens tusent fuoder,
markis, wil ich legen uf dich,
herze lieber bruoder, nu sprich
wie ich rennewarten tuo?> -
< vil liebe vrawe, get her zuo
und kuesset minen swager!
ich wolte daz ir mich trager,
vrawe, hetet enpfangen
und waert hin zu im gegangen.>
diu kuengin tet swaz er sie hiez.
alyse do des nit enliez,
sie enkuste den markis.
< wol dan,> sprach do loys,
< wir sueln nach disen gruezen
den hunger vaste buezen.>
den gesten gar die vrawen nigen.
diz maer wil ich lazen ligen
biz daz sie shone gezzent
und des hungers gar vergezzent.
der vil werde kuenc loys
vil wol sinen hohen pris
mit handelunge bewarte:
er gebot daz rennewarte
daz er aeze mit alysen.
wer kunde der fuoge in wisen
daz er ane rat und ane bet
gar der geste willen tet?
mit muote warn sie in ein;
vil shone ab in beiden shein.
einz dem andern wol behaget.
da hete maget und maget
mit herzen sich vereinet,
ir lip vil wol gereinet
vor allem valshe gar bewart.
loys sprach zu rennewart:
< nu solt du vil vaste ezzen
und durch liebe gein mir vergezzen
daz du daz wasser truege
und minen koch ersluege
und in daz viur in raeche.
vil wol du dich erraeche
swaz er dir tet zu leide.
e daz din lip nu sheide
von mir, und han ich sinne,
ich gewinne diner hulde minne.
waer mir din art baz erkant,
ich waer bliben ungeshant.
von naribon heymrich,
din pris an lobe ist vil rich.
du solt ezzen mit der kuengin;
so wil ich ezzende sin
mit dem markyse.
het ich nu guote spise,
nie so gerne ich die gewan!>
ez was manic werder man
gesezzen da zu tyshe.
man gap da huenr und vishe,
den vasant und die perdise,
daz da was in maniger wise
die ezzen gemachet wol.
der wite palas der saz vol
gesetzet umme und umme.
der wise und der tumme
heten gar geliche genuog.
mit zuehten manz alles fuer sie truog.
ich enkan daz wunder nit gesagen
daz da fuer wart getragen
von ezzen und von trinken.
da endorfte nieman winken
daz im ihtes gebraeche.
ob ich nu vil gespraeche,
daz duhte ich waen zu nihte.
von dem tish gerihte
da endorfte nieman duersten,
weder den herren noch den fuersten.
sie heten win und den met,
den lutertranc und daz claret,
dar zu den roten syroppel.
man gab inz ane toppel.
sie shieden dannen ane gelt.
die besten die nu hat diu welt
minnent gar daz luoder:
vater, neve und der bruoder
und dar zu der lantman.
den tugentrichen ichz erban,
umme shaelke liez ichz sin.
manic ritter minnet den win
harter danne ein shoenes wip.
auch ist maniges wibes lip
diu vaste drinket an den gast,
diu blibet ane der minne last.
ich enwil durch becher zucken
mich nit lan kummer drucken,
und ob waer min bester tag,
dar an min gernder wille lag,
dannoch wolt ir nit suochen
noch ir minne gabe ruochen.
warumme suohte ich minne an sie?
minne kom in ir herze nie.
wer moehte sie danne da vinden?
ez ist gnuog; ich wil erwinden:
min bi rede ist iu swaere.
ich wil wider an daz maere
komen, so ich beste kan.
da enwas weder wip noch man
wan die vil reine waren
und allen valsh verbaren.
man kunde do mit valshe niht,
des nu leider vil geshiht
an gnuogen die waenent minnen,
und woellent mit valshen sinnen
ir willen volle rueren gar.
der nimt diu minne cleine war
diu da staet ist und guot.
was man zu munleune tuot?
daz mueget ir gerne wizzen.
kuenc loys der was enbizzen
und hete den gesten gnuoc gegeben.
wie shuof er der geste leben?
man liez sie varn an ir gemach.
ob rennewart da vor id sprach
zu siner vraeuden wane?
der gewizzen bin ich ane;
ich waene daz erz taete
und sie gnaden baete,
kunde er an muote nit verzagen.
nu wil ich alrerste sagen
wie in beiden do gelanc.
rennewarten duhte gar zu lanc
nach alysen die gebite.
ich waen, die selben not sie lite.
da mit shied er von ir dan.
wie mohte den ellenthaften man
diu minne also gevahen?
da sie nit ein ander sahen,
daz kunde ir vraeude krencken.
ir trost daz was gedenken
gein der kummerlichen sene.
swaz taten dise, die und jene,
daz was in beiden gar ein traum.
von der minne wart nie saum
uf so getriwe liebe geladen.
sus kan diu minne herze laden:
gast der ist der minne wirt,
wol sie, wie wol in beiden wirt!
swa diu minne liebe birt,
des valshes man da gar enbirt.
man muoz valshes hie enbern;
diu minne kan hie triwe bern.
nu was ez komen an den tac
dar an ir beider wille lac,
daz man ir muot von leide enbant.
nach dem markys wart gesant,
er solte den kuenc gesprechen.
< rennewart, nu wil ich zechen
daz wirt din leit zu liebe braht.
und ob din vraeude was verraht,
der wil ich shiere helfen druz.
nu wis vro: din leit ist uz!>
sprach willehalm der vil sueze.
< daz ich daz gedienen mueze,>
sprach rennewart mit vraeuden groz,
< markys, du bist mins heiles loz.
nu shaffe ein ende miner ger!> -
< rennewart, swes ich dich nit gewer,
kyburge vraeude daz verseit.>
der markis zu dem kuenge reit
und zu der kuenginne wert.
< markys, min triwe an dich gert
daz du mir die warheit sagest
und durch die liebe nit verdagest
der du gein rennewarte pfligest:
mit warheit du sin arte wigest,
daz da hin wege die wage!>
< war zuo sol disiu vrage?>
sprach willehalm der staete.
< riete ich iu und baete
da niht diu warheit waer bi,
so waer min herze staete vri.
rennewart ist terrameres kint.
herre kuenc, iwer witze ist blint,
uns ist untriwe vil wilde.
ir moehtet an sinem bilde
kiesen shoene und edel vruht,
ir krencket iwer gewizzen zuht.
nieman habe so krancken sin
der gange her und sehe an in,
ern sehe wol daz rennewart
geborn ist von hoher art;
daz glaubet, ob ir wellet.
ob er iu nit wol gevellet,
er gevellet doch lihte alysen.
ir wellet iwern pris enprisen,
loys, werder kuenc vil her,
wizzet daz terramer
gewalt so maniger kronen hat
daz in gar dueht ein missetat,
daz des sin kint gezaeme
daz ez iwer tohter naeme.
ich woelte daz wol verpfenden
daz er diz moehte erwenden,
ern gaebe drumme sin halbes guot.>
< willehalm, swar nu stet din muot,
des volgent unser sinne,>
sus sprach diu kuenginne,
< sin shoene ist hoher arte glich.>
da sprach der wise heymrich:
< wir sueln dise rede verenden.
swer vraeude uns welle pfenden,
der widerrate dise geshiht:
diu kuengin min zu vater giht,
so bin ich ir kindes ane
und bin niht des valshes vane
und enwil sin nymmer gepflegen,
so ich nymmer enpfahe gotes segen.
ich woelte in zu kordes holn
und gern die aerbeit doln,
e daz ez niht geshaehe.
macht niht die rede so waehe.
ob rennewart sie wesse,
iu waer gevallen ein esse,
iu verduerbe guot, lip und pris.
vil werder man, kuenc loys,
hiut ist des heren geistes tac,
da von uns nymmer enmac
hie an iht misselingen.
heizt iwer tohter bringen
und dar zu rennewarten laden.
welt ir ane sunderen shaden,
herre, sin, so tuet ein dinc:
komen beide in den rinc,
und vraget man und maget,
ob ez in beiden wol behaget.
ir woelt daz sie ein ander nemen;
woelle sie des niht gezemen,
so si gar under in beiden
der wille da mit gesheiden.>
da sprach der kuenc loys:
< willehalm, getriwer markys,
sprich ob ez dich dunke guot.
wizze, ich bin der vil gar tuot
swaz gevellet diner lere.> -
< so enmueze ich nymmer mere
kyburge lip mer gesehen,
ob ich ihtes welle jehen
wan der rehten warheit.
ist iu daz liep oder leit,
ich rate iu als ich beste kan:
besendet den vil werden man
und sprechet: « lieber rennewart,
so vro ich nie deheines dinges wart
und, wilt du sin min ander kint,
alle die hiute lebende sint.
ob dinen muot daz kan gezemen
daz du wilt mine tohter nemen,
die gibe ich dir vil gerne,
und waeres du zu yberne,
den kumer woelt ich gerne doln
und dich ir zu manne holn. »
nu lat iuch niht betragen
und ruochet die kuengin vragen
ob der rat ir wol gevalle.>
sie sprach:< ob hie betalle
gar waer unser geslaehte,
ir deheiner geraten maehte
daz uns so guot id waere.
nu ob man ez verbaere,
so ist mir daz wol bekant,
er naem uns lip und lant;
wir sueln sie im gerne geben,
daz kaufet uns guot und leben.>
sus antwurte diu kuengin.
< die rede lazet staete sin,>
sprach der werde kuenc loys.
< nu sit an witzen ir vil wis;
min ere an iwerm rate lit,
wie gemache ich ein hochgezit
von alysen minem kinde,
daz al min riche bevinde
daz ich hohe an lobe han gevarn.
da von wil ich nit guotes sparn.
ich wolte, an swem der tauf lit,
daz er zu miner hochgezit
mit vil guotem willen kaeme.
daz sie des alle gezaeme,
darumme gaebe ich guotes vil.>
< ich rate nit daz wir daz zil,
herre, iht fuerbaz ziehen.>
den shande ie kunde vliehen,
der markis, der riet den rat:
< driu tusent ritter ir wol hat;
da mit tuon nu was wir moegen!
wir sueln sie hinaht zu im legen.
swaz man tuot, daz ist geshehen>.
< so wil ich der volge jehen,>
also sprach der kuenc loys,
< willehalm, getriwer markys,
nu sende nach rennewarte,
den belanget lihte harte.
wir sueln im alles trurn wern
und doch alysen heizen swern
ob ez der suezen wille si.>
< ich wil iuch, herre, lazen vri,
wider sprechent ez ir sinne,>
so sprach diu kuenginne.
willehalm nach rennewarte reit.
er was zu komenne vil bereit.
als er diu maere vernam,
ein vraeude in sin herze kam.
diu varwe in also clarte,
ob da vor in iht beswarte,
des was nu gar vergezzen.
sin hertze hete besezzen
ein hoher muot und vraeuden vil.
sin leit daz muoz an daz zil
vor halber naht noch laufen,
sin herze vraeude kaufen.
nu was komen rennewart.
ich waen, ie man shoenr wart.
da er gestuont da er solte stan,
da bat man nach alysen gan.
< der bote wil ich selbe sin,>
also sprach die kuengin.
hin zu alysen sprach si do:
< liebiu tohter, nu wis vro.
sich muoz vraewen din junges leben.
wir han dich einem man gegeben
daz nie dehein man so shoene wart,
sit daz diu helle wart entspart.> -
< saelig vrawe, wer ist er?> -
< des ie din herzeclichiu ger
von kinde hat da her gegert.
du bist so wol mit im gewert
daz nie wip mit manne baz.
du sprichest lihte, ich shimpfe daz?> -
< swa du dins kindes shimpfes,
dar an du ungelimpfes:
ez hazzet got und dar zu dich.> -
< fuer war, tohter, nein ich.> -
< sihstu, vrawe, wa er stat?> -
< dem man dich gegeben hat,
wol dan, er sol dir iezu swern,
ez ensi daz du ez im woelles wern.>
da mit giengen sie do dar
hin zu der ritterlichen shar.
loys gein siner tohter gienc.
ir hant er in die sinen vienc.
nu kamen sie an den ring gegan.
< weistu was ich han getan?
du solt rennewarten nemen,
ob dinen muot daz kan gezemen.
din oeheim daz hat gelobt.>
< ob min sin niht danne tobt,
ich velshe niht siniu wort.
sin pris der hat so grozen hort
braht biz an dise stunt,>
alsus sprach alysen munt,
< swa er fuer mich sine hant
hat gesatzt fuer triwen pfant,
des sol ich in machen quit:
ez sint mines libes lit
alle vrish und wol gesunt.
ich weiz wol daz in kurtzer stunt
min leit nimt ein ende,
und ich mich dar gewende
daz min leit ist gar gelegen,
und muoz min herze vraeuden pflegen.
vil groze swaer ez doch truoc;
diu not mir vraeude under sluoc.
von der not bin ich erlost.
daz tet des helfeclicher trost
des gewalt ist aller meist.
ez tet der reine here geist,
der wol kummer brechen mac.
hiute ist der selbe tac
daz er die kristenheit beriet
und gar von ungnaden shiet.
des selben geistes minne
wil beraten mine sinne
der minne die kan beide geben
der welte gunst, der sele leben.
markys, oeheim willehalm,
merke rehte mins mundes galm:
din geluebde solt du enbinden,
la rennewarten nit erwinden,
sinen eit den heiz in swern!
uns beiden nieman kan erwern,
wir enwoellen bi ein ander wesen.>
< alyse hat den prief gelesen
und ist enbunden gar ir muot.
rennewart, edel ritter guot,>
sprach willehalm der markys
< sage uns uf ritterlichen pris
ob din wille ste alsam.> -
< markys, wizze daz ich nam
alysen zu e, do ich von ir shiet.
ir suezer munt mich do beriet
eins kusses zu privileie.
hie stat pfaffe und leie,
die vragen sie ane valshen list
ob sie min kone mit herzen ist.
spricht sie ja, so mag der eit
sin abe; so bin ich bereit
zu legene uf die kefs die hant,
so wirt der kristenheit bekant
daz hie geshiht ein reine e.
kuenc loys, ich engêr niht me
wan daz mir werde alyse.>
vil luete sint in der wise
daz sie nach guote sprechent.
da mit daz reht sie brechent,
als got hat die e gesat.
rennewart nit guotes bat:
er truwet ez gewinnen vil.
dise rede han wir an daz zil
geredt; der si ein ende.
loys da bi der hende
alysen nam vil shone.
< dise maget und die krone,
rennewart, die wil ich dir geben.
doch wil ich miner zite leben
mit diner gunst die krone han.> -
< herr kuenc, tuon und lan
von mir sit ir des unverirt,
daz mir nur alyse wirt,
so han ich alle krone
von mime dienste zu lone.> -
< alyse tohter, wilt du in?> -
< herre vater, ich han den sin
daz ich mit triwen spreche ja.>
< so mag man wol lazen da
die heiligen,> sprach heymrich.
< ir beider herzen sint gelich:
er ist ir, so ist sie sin.
habent sie kummerlichen pin
erliten, dem geben ein ende,
ob got die stat in sende.
da mit sueln wir zu messe gan.>
diz waz bezzer vil getan
vastende danne enbizzen.
luetzel sinne ist so gewizzen,
sie enbringe lihte der win
daz sie nach im muezen sin.
da man gesang die messe,
sinen willen nieman wesse
der rennewart da was genant.
er nam alysen bi der hant
und fuort sie fuer den pfaffen.
er sprach:< nu sueln wir shaffen
daz got unser e betalle
hie und dort wol gevalle.>
alyse sprach:< mich dunket guot,
vil saelic ritter, swaz ir tuot,
daz unser heil kan meren.
gebieten und leren
suelt ir mich nu, vil saelic man.> -
< wizze, vrawe, swas ich kan,
daz ist dir vil unverborgen
den abent und den morgen.
nu sueln wir genenden,
unser ding hie volenden
mit vil getriwelichen siten.>
sie begunden beide biten
den pfaffen daz er daz taete
und got mit vlize baete,
daz ir e also geriete
daz in darumme zu miete
daz paradys wuerde,
und daz ir suenden buerde
verswante ir reines leben.
der priester sprach:< ich wil iu geben
fuer alle iwer missetat,
die ir biz her begangen hat,
daz iwer beider herze ste
als got geshuof die reinen e.
iwer muot sol sin vil reine
mit triwen gar gemeine,
so wirt iu daz hymel tor
fuer war niht versperret vor.>
der pfaffe tet als er solde
und als ir wille wolde,
nach ir getriwelichem bete
daz er in beiden tete.
nu fuor man enbizen sa.
wizzet, ez waz bereitet da
harte vil von guoter spise.
willehalm dem markyse
stuont sin muot gein vraeuden hoch,
daz sich sin ding da hin gezoch
daz alyse rennewarte
zu herzen lag so harte
und rennewart alysen sam.
ir beder herze do gezam,
so man enbizzen waere,
daz diu kuengin niht verbaere,
sie enhieze si an ein bette gan.
ich enweiz niht ob daz wart getan
oder ob sie biz zu der naht biten.
hin zu der naht wart niht vermiten,
sie engiengen samt zu bette.
da wart vil gar des wette
daz sie kummers ie erliten.
nu wart der site niht vermiten,
ich endarf sin rehte nennen niht:
man wuerket in wol ane lieht.
da der site under in ergie,
alyse do des niht enlie,
sie enslief in vil kurzer stunt.
rennewarte tet do kund
diu vil her gotes guete
daz vraeute sin gemuete.
rennewart nit slafens pflac.
nu kam hin zu im, do er da lac,
nach der reinen gotes lere
ein stimme sueze und here;
sie rufte rennewarte.
des ruefens ershrag harte
der vil unervorhte degen
tet vor im des crueces segen,
da er die stimme erhorte;
uf er san enborte
sich sanfte und auch vil lyse:
er vorhte daz alyse
erwachte, die vil sueze slief.
diu stimme anderweide rief.
sie sprach:< wache, rennewart!
ein ding ist dir vor verspart,
daz ist in kurzer stunt geshehen.
sich, des wil ich dir verjehen
und dir niht heln langer:
din wip ist worden swanger
eines suns der vil saelic wirt.
sin lip nymmer daz verbirt
ern bejage hie uf der erden
vil hohen pris werden.
er wirt starker danne du bist,
daz kuendet dir der here krist.
der saelden er vil erwirbet.
sin muoter an im stirbet,
und wizze, so sie tot geliget,
diu sele dort gnaden pfliget.
swaz ich dir sage, daz ist war.
du sihst wol, e daz sich daz jar
habe verendet bis an den ort,
daz war werdent miniu wort.
darumme solt du niht verzagen.
got der hiez dirz selbe sagen
durch die reine diu an dir lit.
du hast vil manigen herten strit
in sime dienste getan;
des wil er dich geniezzen lan
und liep han iuch beide.
da mit ich von dir sheide,>
sprach diu stimme und fuor hin.
da mit wart rennewartes sin
beladen mit herzen swaere.
glaubent daz er waere
vil trurig und vraeuden bar.
sin herze weinen niht verbar.
da rennewart der wol gereinde
mit suefzen also weinde,
alyse erwachte da von
und sprach:< ich was ungewon
der gebaerde an dir, suezer man.
ich waen, dich min bedriezzen kan.
dich riwet lihte diu geshiht.
la dich sie, herre, riwen niht!
ja wuerde ich lihte lieber dir;
du bist lieber zwirnt mir
danne vater und muoter.
lieber herre min vil guoter,
ich mane dich der triwe
daz mit vil sender riwe
min sin nach dir was beladen.
rennewart, nu la mir niht shaden
daz du von arte bist so hoch.
min herze dich im selbe zoch
da dich min augen erblicten,
dine minne mich so bestricten;
der strit hat sich erloeset nu.
saelic man, daz erkenne du:
tu mir als du von rehte solt.
swaz din herze swaere dolt,
von swelhen dingen ez die treit,
daz ist minem herzen leit.
nu lebe mit vraeuden, suezer man!
so lieben man nie wip gewan,
daz weiz ich von der warheit wol.
nu sage mir dines kummers dol.
swaz du clagest, daz ist min clage.
lieber herre min, nu sage
was dir vraeude mache verre.> -
< waz weistu daz mir werre,
vil herze liebiu vrawe guot?
sich sol zu rehte vraewen min muot
und des gote gnade sagen
daz sin guete nit verzagen
mit helfe ab uns kunde.
wol mich der saelden stunde,
daz ich an dinem arme lige!
ungerne ich, vrawe, dir verswige
swaz mir vraeuden zustorte.> -
< rennewart, ich enweiz waz ich horte,
daz binamen mit dir redte.
swaz aber ez dir sedte,
des ist min sin unwise.
ich bin, herre, din alyse.
tu mir swaz dir gevalle!
min muot der ist betalle
nach dins herzen muote.
nu gewer mich des ich muote.
wilt du daz tuon, suezer man,
nu gedenke, herre min, dar an:
swaz ieman riet, ich wolte og dich.
lieber rennewart, nu sprich!> -
< ich tuon, alyse, swes du gerst.> -
< herre, swes du mich gewerst,
da mit sich din werdekeit
kan an prise machen breit.> -
< alyse vrawe, swaz du wilt,
ez si luetzel oder vil,
swaz du gebiutes, daz ist getan.> -
< herre, so ruoche mich wizzen lan
waz der rede mit dir pflaege,
da ich slafende laege.> -
< ez ist ein traum, min herze liep.
vrawe, ich wirde nymmer diep,
ich han da her niht verstoln
noch dehein ding vor dir verholn.
fuer war mir ist unbekant
also din vrage ist gewant.
min herze liep, sie ist umme sus.>
ein ummevahen, ein suezer kus
gaben ein ende der vrage.
ich waene, der minne wage
under in aber die liebe wag.
nie man bi wibe gelag
noch wip bi deheinem man
da minne bezzer reht gewan.
sie heten noch geliche jugent.
an in was shoene bi der tugent.
swa jugent mit liebe umme gat,
diu minne nymmer daz gelat,
si entue ir reht als sie sol.
gelieben ist mit minne wol,
also sie der liebe sich enbarnt
und mit vereintem muote varnt.
disen gelieben vil reine
der muot was gemeine
mit reinem herzen gar in ein.
under in wart niht kein nein;
ja, daz was ir beider wort.
der zweier liebe was ane ort:
vil gar sie in ir herzen lac.
swaz diu minne rehtes pflac,
daz hatte sich hie vereinet.
ir minne was so gereinet
daz sie nit reiner mohte sin.
nu kam diu sueze kuengin
gegangen da sie da lagen
vil liepliche ane bagen.
sie sprach:< got grueze iuch beide!
ich waen, ich iu vil leide
mit miner kunft habe getan.
welt ir bagen, so wil ich gan
und shier komen her wider.>
< wir woellen noch da nider
ligen,> so sprach alyse.
hin zu ir lieben amyse
ructe daz vil shoene wip.
sie kuzte suoze ir mannes lip,
daz ez ir muoter ane sach.
diu kuengin vil suoze sprach:
< tohter, mich dunket, rennewart
der si dime herzen vil zart.> -
< so dunket iuch rehte, vrawe min.
gewunnen wir ie leides pin,
daz leit ist gar zergangen.
den ich han ummevangen,
wizze daz ich den minne
mit herzen und mit sinne.> -
< vil wol mir, tohter, daz behaget
daz ir ein ander liebe traget
mit triwen und mit staete.> -
< muoter, min herze ie hete
rennewarten im erkorn.
wol mich daz du ie geborn
wuerde, hertzelieber man!
mueterlin, nu ganc hin dan!
wir woellen reden tougenliche.>
< vil gern ich iu entwiche,>
sprach diu kuenginne.
< ez minnent mine sinne
daz ir bi ein ander gerne sit.
swa liep bi der liebe lit,
da mit der minne muoz gelingen:
diu minne kan wol bringen
den gelieben minnen don.>
nu kam heymrich von naribon.
guoten morgen er in gap.
< alyse, maht du ane stap
gegen, daz laz uns besehen.
ist dir leides iht geshehen,
daz gearnt rennewartes lip.>
alyse daz vil reine wip
sprach:< herze lieber ane,
gang mit der kuengin hin dane
und laz uns beide uf stan.
gelaube mir, ich mag wol gan
ane stap swa ich wil hin.>
< des vraewet sich mins herzen sin,>
sprach heymrich und gie hin dan.
rennewart der vil reine man
gieng da die ritter waren.
die ritter nit verbaren,
sie engruozten den vil suezen.
auch begunde er sie suoze gruezen
mit worten wol gesuezet.
er sprach:< daz ir alle muezet
gewinnen hiute guoten tac!
dar nach swaz ich gedienen mac,
daz dien ich iu betalle.>
da gein nigen sie alle
und sprachen:< gnade, herre guot;
die ere die ir uns hie tuot,
vil wol die gedienet wirt.>
nu kam gegangen des riches wirt
mit hohem muote, loys,
und willehalm der markys.
rennewart hin gein in gie.
der markys do des nit enlie,
ern spraeche zu rennewarte:
< wie nu? hat dich iht harte
verdrozzen an dem bette,
oder ist dins kummers wette
des du lange hast gespilt?>
< ich waene daz du shimpfen wilt,>
sprach er zuo dem markyse.
< ich und die sueze alyse
tuon nu so wir beste muegen.
vil ungerne wir iht zuegen
unser ding nur wan in ein,
und wizze daz ez niht enzwein
brichet, biz wir han daz leben.
uns hat got daz heil gegeben
daz ich bin sie und sie ist ich.> -
< rennewart, vil lieber, sprich:
bistu zu alysen worden
und hast verlorn den mannes orden?
daz muoz mir ymmer me shaden.
rennewart, ruoche her wider laden
dins herzen manlichen muot.
alyse nymmer slag getuot,
wie sie anders nu gevar.
niht anders wil ich sprechen dar,
wan swa sie dines willen pfliget,
ir wage zu rehter pflihte wiget,>
< willehalm, dins shimpfes ist zu vil.
gip mir fuoge umb ein zil:
vil manic man der stat hie bi
und waent daz dir ernst si.
so bin ich wider den shalken
vil selten da her gewalken.
ungerne von dir spraeche ich daz:
ich was den shaelken ie gehaz.
da mit swige stille!
gein dir ist guot min wille
und han dir daz erzeiget wol.
vriunt des vriundes shonen sol
an ernst und an shimpfe.> -
< wa shimpfe gebent gelimpfe,
der shimpf ist gein vriunden guot.> -
< willehalm, es wirt min muot
nymmer gein dir verwandelt.
ich han dich dicke gehandelt
wol, wiltu des gedenken:
min triwe kan niht wenken
gein dir, daz wizze, markys.
du bist getriwe und vil wis,
des gedenke, vil saelic man.
la mich die vinde rennen an
durch dich, als ich habe getan.
ich wil nymmer mere lan
swaz dinem muote wider stat.>
< min munt, swaz der gesprochen hat,
daz tet ich in vil guoter wis,>
sprach willehalm der markys,
< und, rennewart, swaz dir ist zorn,
des woelte ich gerne han enborn;
ezn geshiht niht me, la diz varn.
ich sol daz vil wol bewarn
daz ich iht spreche me
daz dinem willen wider ste.>
< daz rate ich,> sprach rennewart,
< ich han manige aengestliche vart
gevarn dir gar zu troste.
dins bruoder kint ich loste
da sie lagen gevangen.
ich han manic dinc begangen
daz dir wol zu staten kam
und dich von aerbeiten nam.
wilt du des niht gedenken,
daz kan din wirde krenken.
da mit si des ein ende.> -
< suezer rennewart, mine hende
uf gnade ich dir biute.
swaz ich han gesprochen hiute,
in triwen han ich daz getan.>
rennewart enmohte da niht lan,
sin munt der enmueste lachen
sin zorn an kreften swachen.
er sprach:< vil suezer markis,
han ich gebaret in der wis
daz du wandes, mir waer zorn,
daz leit ist umme sus verlorn:
ez ist min shimpf swas ich sprach.>
willehalm an rennewarten sach:
< wes hastu mich ershrecket?
du hast ein leit gestecket
in daz herze mir vil tieffe,
daz ich niht langer slieffe,
daz ist min claeglichiu clage.
rennewart, ich bin ein zage,
daz wizze, gein dime zorne.
gerne woelt ich bis morne
an dem bette sin gelegen.
mir was vraeude nahe gelegen
von dime zornlichen site.
din staete triwe ich des bite
daz du die an mir begast
und dinen zorn von herzen last.> -
< markys, fuerste vil hoch geborn,
benamen ich bin ane zorn
und gewan sit nie gein dir haz,
sit daz din fuge min vergaz.
wa daz was, daz ist dir kunt;
umme daz selbe mins herzen munt
nymmer kein leit dir gebirt.
willehalm, du bist unverirt:
swa ich sol din ere wern,
da wil ich slege vil verzern.
din triwe diu hat mich gewert
daz ich lange han gegert.
du kundes mich alysen wern;
ich enwil niht mer vraeuden gern.
min vraeude diu ist worden gantz.
ich han gar der vraeuden krantz
gesetzet uf vil hohen muot.
alysen guete diu ist so guot
daz nieman sie ueberguetet:
minen muot sie hat gemuetet.
nieman mich ueber wiben kan:
so liebes wip gewan nie man
als mir ist alyse.>
nu hat man loyse
die messe gar gesungen.
die alten zu den jungen
fuorn dar nach enbizen.
vil manigen becher wizen
man da vollen wines truoc.
ez waer an mir ein unfuoc
und duehte gar zu nihte,
sagte ich gar die gerihte
die man gap da ueber al;
ich wil sie lazen ane zal.
doch swes des mannes wille gert,
des wart er baz danne wol gewert.
betalle man ir shone pflac.
nu was komen der selbe tac
daz sich hin gezoch daz zil,
daz manlich von dannen wil.
urlaubes sie da baten.
< des wil ich mich beraten,>
sprach loys der kuenc wert.
< ich laze iuch doch nit ungewert:
swes ir gert, daz si getan!
noch hynaht suelt ir hie bestan;
morne so varet got ergeben,
der muez iu sel und leben
bewarn hie und anderswa.>
nu warn hübshe luete da;
hin zu dem markyse
in vil maniger hande wise
betalle die knappen giengen.
ir bet sie da aneviengen;
sie sprachen:< herre, des wir gern,
des sol iwer guete uns gewern.
sol man uns niht beraten
als ie die herren taten
zu grozen hochgeziten?>
< des duerft ir hie nit biten,>
sprach der sueze markis.
< ez hat der werde kuenc loys
getan diz in dem sinne
daz heizet diu gotes minne
und niht durh dehein hohvart.
swaz ir geniezzet dirre vart,
daz behaltet ir vil lihte.
da man einen appet wihte,
iu waer gegeben mere.
nu volget miner lere!
er sage oder kuenne singen
oder daz im sueze clingen
sine wol gerihten seiten,
die enduerfen hie niht beiten.
vart mit mir heim zu lande!
ich bedenke gar die shande
die ir gebet hie loyse,
und in zelet von dem prise
des pfliget sin hohe krone.
der vart ich iu so lone
daz sie iuch niht geriwet.
min staete iu daz vertriwet:
ich fuelle iu gar die malhen,
swies pflegent niht die walhen
daz sie iht geben durch deheinen shal.>
sie sprachen:< herre, dise wal
die ir uns vor geteilet hat,
etlicher niht dise reise lat,
ern si der des versuochet
wes in iwer gnade ruochet,
so waen ihz gnuoge lazent sin
und dolnt shaedelichen pin.>
da mit shiet sich do von dan
vil manic wol gelobter man,
den duhte gar zu lanc die bite:
e daz dehein man dannen rite,
zehen tage die warn hin.
nu muewete des margraven sin
daz er von rennewarte shiet.
sin vraeude in herzeleit geriet
von shierer hin sheide.
sie begunden truren beide,
der markys und rennewart.
er sprach:< daz ist dise vart,
rennewart, von dir riten sol,
des muoz min herze soelhe dol
liden, die mir git die not,
daz manic man ist lihter tot.
wie sol ich ane dich genesen?
ich soelte ez alles lazen wesen
und hie bi dir bestan.
owe! wem soelt ich danne lan
kyburge die vil reinen?
min herze muoz wol weinen:
ist daz ich hie blibe,
waz geshiht dem guoten wibe
diu vil eren durch mich lie?
rite ich nu hin und bistu hie,
so lit min vraeude da nider.> -
< da soltu komen her wider,
markis, in vil kurtzer zit.
daz sheiden mir vil jamers git
daz din lip hie von mir tuot.
einen trost hat min swaerer muot
daz wir ein ander noch gesehen,
und daz shier suelle geshehen.>
da mit der markys urlaub nam.
da er zu siner swester kam,
er sprach:< vrawe und swester min,
min hertze dolt vil grozen pin
daz ich von dir sheiden muoz.
ich han verlorn der vraeuden gruoz,
und machet mir der zwivel daz:
ich enweiz weder mir kome baz
hin varn oder bliben hie.
kyburg, die ich da heime lie,
zu der waer ich gerne hin.
da wider stritet des min sin
und ratet daz ich hie beste.
der wehsel tut mir also we
daz ez nieman glauben kan.
wie tun ich bekummerter man?
liebiu vrawe kuenginne,
dis lere mine sinne.> -
< lieber bruoder, da ist min rat:
swelch man ein wip da heime hat,
der lip ist wol gereinet,
und sie in mit triwen meinet,
der sol ir dicke wesen bi
also daz doch sin ere si
und sin pris vil wol bewart.> -
< owe, vil lieber rennewart,
mahtu dine triwe prisen
und la mich, herre, alysen
mit mir zu orense fueren.>
< der bete solt du nit rueren,>
sprach loys der vil werde.
< so ich nymmer saelig werde!
e ich alysen enbaere,
ich wolte e daz ich waere
von der krone gesetzet
oder des libes so geletzet
daz er mir ymmer waer enwiht.
markys, du solt des gern niht
daz mich von vraeuden kere
und hohen kummer lere,
so wil ich iuch bevelhen gote,
und wizzet daz ich iwerm gebote
nymmer wil noch sol versitzen,
belibe ich bi den witzen
die ich von hinnen fueren wil.>
da was von vraeuden cleines spil
da willehalm der werde man
shiet von munleun dan.
diu kuengin und ir man loys
vlizzen sich in manige wis
rennewartes willen gar.
wie der markys gevar?
daz sol iu kuenden min munt.
da vant er vil leiden funt,
da er hin zu orense kam
und er diu maer vernam,
daz muote in sere und harte.
er gedahte nach rennewarte:
< mag ich den niht gewinnen wider,
so wirt orense nider
geleit von terramere.
wa ich nu hin kere,
des kan ich nit erdenken.
got wil min ere krenken
und enweiz von welhen dingen.
moeht ich mich doch selben bringen
uf daz hus hin,> sprach der markys,
< so riete mir( sie ist so wis)
kyburg daz mich troste
und lihte von kummer loste.>
wider sine geverten sprach er so.
sine geverten rieten do:
daz hus wurde nymmer so belegen,
der guoter sinne wolte pflegen,
uf daz kaem er vil wol.
< ich bin der daz wagen sol!>
da mit dar uf sie kamen.
da die sine daz vernamen,
des wurden sie alle geil
daz got in hete diz heil
gefueget in so grozer not.
kyburg was nahe an vraeuden tot:
daz ir vater terramer
het getan den ueberker
und orense besezzen,
ir leides waer nu vergezzen
daz komen was der markys.
orense was in manige wise
beleit von terramere.
er gewan nie luete mere,
und hete doch dar under
vil maniger hande wunder:
urrinder und wisent groz.
niender flecke lag da bloz,
er enwaer mit tieren bestellet.
swer die soelte han gezellet,
der mueste vil der wile haben.
allentalp biz an den graben
lag manic ritterlichiu shar.
terramer der hete dar
braht vil wunderlichiu ding:
ez waz breit der tiere ring
daz ez nieman glauben mac
daz er so vil der breite pflac
daz ein wint ist jenes her
daz e was komen ueber mer,
daz meistic gar sin ende kos,
da terramer den sig verlos
doch gar mit werender hende.
daz lant an allem ende
was vol der sarrazine.
ez wolte sins leides pine
terramer vil gerne rechen,
ob er moehte daz gezechen;
ez was sin wille veste.
willehalm durch alle die geste
kam geriten zu siner porte.
da in kyburg erhorte,
ir gange da wonte mite
an gange dehein vrawen site:
kyburc vor in allen lief.
uf vil balde sie da swief
die vaste gesparten porten.
mit vil wol gesuezten worten
begunde sie in do gruezen.
sie sprach:< die heiden muezen
uns orense lazen nu,
sit, herre, bist komen du
mit disen rittern hoch gemuot.
markys, din ellen noch in tuot
daz sie geriwen mac diu vart.
eya, bruoder rennewart,
ob din lip hie bi uns waere,
wie gar mins herzen swaere
mueste von mir sheiden!
ich weiz wol daz die heiden
von diner helfe daz rumten
und sich unlange sumten:
als sie dinen lip ersaehen,
zuhant der fluht sie jaehen.
nu mag des leider niht gesin.
awe, verfluohten sarrazin!
was hat iuch nu so gahens braht?
ich hete wenig des gedaht
daz min vater terramer
mir leit getaete ymmer mer.
daz ist zu dem dritten male
daz er her zu pruvenzale
ist komen durch mich armes wip.
er hete gerne minen lip,
ich waene, nu ertoetet.
sin lip uns nu des noetet
des vil ungewon wir waren.
er soelte zu drin jaren
vil kume daz her gewinnen.> -
< er muoz mir aber entrinnen,
daz wizze, reine saelig wip,
oder ich verliese minen lip.
liebiu vrawe, gehabe dich wol
und la din aengestliche dol!
wir sueln harte wol genesen.
sueze kyburc, nu la wesen
daz du niht mer leidig sist:
swanne du, vrawe, mir nit gist
trost zu mines herzen swaere,
so ist mir daz leben unmaere.
kyburg vrawe, troeste mich!> -
< wie sol ich getrosten dich,
daz sprich, suezer markys.
min vater wirbet, daz din pris
an hohem lobe sich krenke.
willehalm, dar nach gedenke
wie du dinen pris bewarst
und niht libes missevarst.> -
< den rat ruoche mir, vrawe, geben
daz ich ere und daz leben
behabe vor terramere.
e er von hinnen kere,
ich gelege im die lage
daz er man und mage
von miner hant verliuset,
mag ich, deistwar, er kiuset
ob lebet din bruoder rennewart;
und weste er iezu sine vart,
vil shier er danne kaeme.
von im din vater naeme
an sime her, waen ich, shaden.
leides sin wir unerladen,
uns erloese rennewartes hant.
er wirt aber von mir gemant,
von kyburge und alysen.
wir sueln die heiden wisen,
so wir ymmer erste muegen,
mit stichen und mit grozen slegen
daz sie daz lant uns rumen;
und ensol mich des nit sumen.
doch wil ich e den veigen,
ich und die mine, erzeigen
daz ich noch hie lebendic bin,
e daz ich von dir sheide hin.>
dise rede sie beide taten,
da sie sich slafen haten
durch rehte liebe geleit,
beide ir not und ir leit
zu ahten sie da begunden.
doch pflegents under stunden
so wol geliebter minne
daz da von ir beider sinne
des leides gar vergazen:
ir minne glich sie mazen;
daz kan die liebe sterken.
nu mueget ir rehte merken
daz diu minne wunders pfligt.
ir gewalt hat hie gesigt:
sie hat zu liebe braht ein leit.
ich han hie von gnuoc geseit.
wie der markys nu gevar,
er und sine vil cleine shar?
des wil ich nu gar verjehen.
er hiez sine speher spehen
ob er da deheinen heiden
von dem libe moehte gesheiden,
daz woelt er gerne ervinden.
< wilt du des niht erwinden,>
sprach kyburg diu vil guote,
< so habe dich in siner huote
der durch uns zu menshen wart.
owe mir armen dirre vart
die du, lieber herre, verst!
hie mit vraeude du mir werst.>
nu kamen die spehaere
und sagten disiu maere,
daz gar daz heidenishe her
von der burg bis an daz mer
gar ungewarnet laege
und sins gemaches pflaege.
willehalm zu den sinen sprach:
< nu wenden unser ungemach
daz uns terramer da tuot!
wir sueln da ere und guot
an den heiden nu bejagen;
nieman darf dar wider sagen.
wartet uf ein ander hie!
got die sinen nie verlie
swa sie warn benoetet.
er wart durch uns ertoetet;
des kan er wol gedenken.
die gnade sueln wir nit krenken
die er an uns begangen hat.
swer nu sinen shepfer lat,
der beget die eresie.
wol dan, swer gotes sie,
der sol sich hie niht sumen!
ez muezen die heiden rumen,
oder ich wil tot geligen.
got der hat in doch verzigen
sine gnade an dem ende.
got mit sin selbes hende
entwuerket die sarrazine.
wol dan, wir sin die sine!
selbe fuorte er den vanen;
ich enkan iuch nit baz gemanen:
dienen hie, daz gote behage!
swer an dirre vart verzage,
dem sie verspart daz paradys.
wir sueln gote sinen pris
hie zu pruvenzale wern.
man muoz des libes mich behern,
ich enversuoche ob ich die heiden
mit swaern herzeleiden
wider gejage zu kordes.
terramer muoz des mordes
engelten daz er hat getan.
ich wil im min leben lan,
oder daz sine blibet hie.>
hin zu kyburge er do gie.
er sprach:< gip her dinen segen!
ich wil des libes mich bewegen
durch den vil suezen got.
ich weiz fuer war daz sin gebot
die heiden heizet vliehen
und uns zu ir habe ziehen.
vrawe, ich wil legen an mich
daz swertes slag noch speres stich
nymmer ruerent minen lip.
kyburg, reine saelic wip,
nu dole deheine swaere,
und bite dinen shepfaere
daz er den strit zu rehte wege
und sins kempfen so pflege
daz er behabe sinen sige.
wizze daz ich tot gelige,
oder sie rument mir daz lant;
daz ist benant in gotes hant.>
die ritter er besante,
mit vlize er sie mante
daz sie gedaehten an den tac
so nieman des entwenken mac,
er mueze da zu rehte stan.
< got kan niht die sinen lan.>
sie sprachen:< herre, wir sin bereit.>
den alle zageheit ie meit,
als er daz wort von in vernam,
do tet er als im gezam,
er und vil gar die sine:
under alle die sarrazine
sprangt er ane vorhte.
der heiden er entworhte
daz nieman gahten kunde
die erslagenne, und die wunde
liez er doln herzeleit.
da mit er gein orense reit.
da wart er wol enpfangen.
was er do hete begangen,
daz wart maer vil witen.
daz groze her an allen siten
begunde an sich legen wafen
und vaste shrien wafen
uf den kuenc terrameren.
diu vorhte begunde sie leren
daz sie wahten die naht
mit aller ir heres maht,
wan sie warn ershrecket
und unsanft erwecket.
vil wol sie des enpfunden
da sie die toten funden;
da von verzagten sie gar.
da terramer des wart gewar,
niender truwet er genesen
und sprach:< ich solte sin gewesen
da heim in minem lande.
vil groz laster und shande
mag ich hie gewinnen
und selber kume entrinnen
willehalme dem markyse.
und waer ich sinnig und wise,
ich rumte balde im daz lant.
ez ist verzaget tervigant
und min herre mahmet.
waz hilfet mich daz ich e tet
irn willen wol zu volle?
der gewaltige appolle
wie helfens mir geswichen.
sol ich nu fluehteclichen
aber komen zu kordes hin,
vil gar ich des gehoenet bin
gein dem kuenge, gein den goten.
hoher pris ist mir verboten
und daz ich lebe mit shande.
ich blibe hie zu pfande
also daz ich gelige tot.
von der ich lide dise not
und disen shaendelichen pin,
fuer war ez muoz ir ende sin.
ir lip giltet mir den shaden:
min swert muoz in ir buche baden
diu eteswan min tohter was.
daz ie ir muoter ir genas,
daz wil ich den goten clagen.
kan aber ieman mir gesagen
ob rennewart hie waere?
wer ervert mir diu maere?
hat er getan dise geshiht
von der ich han des lasters pfliht,
so tuot er uns noch mere
der vil herzeclichen sere.
rat wie wir daz erwenden!
er geratet uns so pfenden
daz wir muezen tot geligen.
er eine mag uns angesigen:
nieman kan sich im erwern.
baldewin der muost im swern
daz er binamen sich taufte,
da mit er sin leben kaufte,
da er baldewinen sunder danc
mit siner krefte betwanc.
niht im da vor genesen kan
ez si daz tier oder der man.
dar nach ratent als ir welt!
ich han iuch vil gar gezelt
swaz uns da von mag geshehen.> -
< terramer, wir sueln besehen
ob wir uns erwern moegen
mit starken stichen und slegen.>
da sprach malachas ein kuenc wert:
< sol uns alle sin eines swert
betwingen dirre vluehte,
vil uebel geshehe der vruehte
die an im wart geborn.
terramer, mir ist vil zorn
daz din ellenthafter lip
ist verzaget als ein wip
die man in vorhten vindet.
din lip an prise erwindet
und enwirt nymmer gantz.
wir sueln aber uf alytshantz
der kristen wer versuochen.
was ob mahmet kan ruochen
daz er uns zu dem sige zelt?
herre, ir hat hie manigen helt
der ez wol tar wagen.
ir suelt die kuenge vragen
und dar nach die rittershaft,
ob sie mit ellenthafter kraft
iu helfen rechen wellen
maniges werden ritters ellen,
den ir uf alytshantz verlurt,
da ir die shumpfentuere kurt.>
< daz tuon ich gerne,> sprach terramer,
< und wizze daz min herze ser
mir hiute vil gar niwe sint.
ob ich niht mere wan min kint
da shaden gnomen hete,
min clagen waer ymmer staete;
mich twinget mins leides muo.
nu werbent daz der strit vil vruo
vaste gein den kristen werde.
sie muoz mir under die erde
entrinnen, oder ir ende
nimt sie von miner hende,
diu arabel was genamt.
ir wipheit sich hat vershamt.
sie enist niht miner art.
ir bruoder rennewart,
dem riet ir ungetriwer rat
daz er sich getaufet hat,
und ist ritter worden
nach ritterlichem orden
und hat ein cristen wip genomen.
loysen dem hat daz gezomen
daz er im gab zu lone
sine tohter und die krone
nach sinem toten libe.
rennewarte und sinem wibe
den wil ich fuegen soelhe not
da von sie geligen tot.
da mit sueln wir riten
und daz her an allen siten
vil vaste manen und biten
daz sie nach ritterlichen siten
helfen rechen mir min leit.>
terramer niht langer beit:
er selbe reit von shar zu shar
und bat die ritter ueberal gar
daz sie im huelfen striten;
er woelte an allen siten
orense vaste vehten an.
< ich bite mage und man
daz sie ir triwe bedenken
und mir helfen krenken
willehelmen und arablen.
soelt ich sie ob dem nablen
mit minem swerte erstechen,
dar nach woelt ich versprechen
daz ich nymmer krone getruege,
daz ich die dri ersluege,
miniu kint und den markis.
hat mahmet ein paradys,
des woelt ich mich verzihen.
owe! wan soelt ich rihen
durch ir drier lip min swert,
so hete appolle mich gewert
geltes fuer den grozen shaden
der mich prises hat entladen.>
die ritter al gemeine,
der groze und der cleine,
der kurtze und der lange:
< kumet rennewart mit der stange>
diz sprachen sie alle geliche,
der arme und der riche,
< so muezen wir des todes wesen.
ern lat niemanne hie genesen
niewan als im gevellet.
doch, herre, swaz ir wellet,
daz sueln wir tuon vil gerne.>
der kuenc von todierne
sprach:< lieber herre vil guot,
lat sich vereinen iwern muot
und lat mich daz versuochen
ob willehalm woelle geruochen
daz er sin guot und daz leben
iu uf gnade woelle geben,
und daz er, herre, doch da bi
shanden und lasters sicher si
an libe und an der ere.>
< herre kuenc, dirre lere
suelt ir volgen ane rat
als iu der kuenc geraten hat,>
sprachen sie alle gemeine
wan malachas alleine,
der wider riet ez harte
und jach der rennewarte
des libes woelte behern:
< er enkan nymmer sich erwern.>
malachas dise rede sprach.
< ich waen, iwer auge daz iht sach,>
sprach pavalar ein kuenc her,
< do im sin vater terramer
muoste entrinnen uf daz mer,
da sach iuch nieman in dem her
und sit erste komen her.
rennewart sol iwer ger
iu morne wol gebuezen.
iuch sol sin stange gruezen
daz iu wirt des lebens buoz.
vil sueze ist rennewartes gruoz:
ir suelt im nigen tiefe.>
wie manliche so riefe
ueber den kuenc lute wafen,
sie begunden in so strafen
daz niht dar zuo gehorte:
mit manigem harten worte
wart er da sere bestanden.
ir was vil die an in randen
mit rede sus, mit worten so.
da was maniger hande dro;
der hohe und der nidere
die striten alle der widere.
sie warn im alle erbolgen
und sprachen:< woelt ir danne volgen
der iu nie dienst me getet,
es ist unser aller bet
daz ir, herre, lat besehen,
ob ein suone mag geschehen
der ir sit wol gepriset.
swer iuch iht anders wiset,
deheiner eren er iu gan.>
terramer der hohe man
sprach:< ir herren, sit gewis:
min herzeleit ist also vrish
als da ez mir geshach,
da ich vil manigen ritter sach
die toten und die wunden.
ich bin vil unerwunden,
orense werde gewunnen.
sie muezen fuer war kunnen
den tot die ich druffe vinden
mac; der lantman mit den kinden,
die sint gar die verlorne.
ir suelt iuch alle morne
bereiten gein dem wige!>
vuerhtet nit daz ich verswige
was der getriwe staete
willehalm der markis taete.
orense er wol besahte.
die lagen an siner mahte,
ir deheinen er der vorhte,
daz ieman im entworhte
sinen hochgelobten pris.
kyburc sprach zu dem markis:
< awe! willehalm, awe!
wanne sol ich dich ymmer me,
herze lieber man, gesehen?
des ruoche, herre, mir verjehen.> -
< vrawe, des enweiz ich niht,
wan als diu saelde mir geshiht:
ich kume so ich erste mac.
got sol uns fuegen noch den tac
daz wir sin in vraeuden pflege.> -
< willehelm, huete dich uf dem wege
daz din iht si gelaget.> -
< kyburc, ich bin derz waget:
ich gespreche rennewarten.
swer min nu welle warten,
der tuo daz. ich wil riten
und des niht langer biten
ich kume her wider shiere.
unser werdent niwan viere
die mit mir varent hinnen.
kyburc, nu wirp mit sinnen
und pflig der ritter shone
daz ich dirz ymmer lone.>
kyburg der was leide
umme die gahen hin sheide
die willehalm tet von ir.
riwen pflege waz ir gir,
ir herze sich gein leide entwarf,
hohen muot sie von ir warf
und nam an sich jamers pfliht.
< sueze kyburc, trure niht!
du fueges mir groz ungemach,>
der markys vil sueze sprach,
< kuesse mich, vil saelig wip!
wizze daz ich dinen lip
troesten wil in kurtzer stunt.>
kyburg irn roten suezen munt
dem markyse an sinen bot.
sie beide herzecliche not
nach ein ander dolten,
da sie sich sheiden solten;
ez was ein jaemerlicher sheit,
da ein liep von liebe reit
vil lihte in den grimmen tot.
kyburge augen wurden rot,
da willehalm von ir geshiet.
wie sie beide got beriet,
willehalme und kyburge?
ungerne ich daz nu burge,
ich ensagte den goetlichen trost,
als orense wart erlost;
got kan wol helfe senden,
daz er umbe sunne wenden
die luete mit vroste vroret.
zu sime gewalte niht hoeret,
swa er den wil zeigen:
er kan den hohen neigen
und hoch den nidern machen.
mit vil wunderlichen sachen
twang er terrameren,
daz er balde muoste keren
von dem leger da er do lag.
do er des strites sich bewag
als er den wolte striten,
da begunde an allen siten
der hymel vaste truoben.
groz donrslege sich huoben,
da vor vil manige blicke.
diz geshach so dicke
daz ez ervorhte gar daz her
und sprachen:< herre terramer,
wir wellen alle ervriesen.
la dine witze uns kiesen!
daz mer wil sich zubrechen,
an uns die cristen rechen
die wir erslagen han,
die uns niht heten getan.
wir muegen uns lihte versumen;
swie wirz niht balde rumen,
so sin wir gar verlorn.
beide erslagen und ervrorn
werden wir in kurtzer vrist.
wir kiesen daz der kristen krist
ist sterker danne appolle.
wir geben hie zu zolle
waerlich maniger muoter barn
ob wir nit shier hinnen varn.>
terramer der sprach zuhant:
< mahmet und tervigant
die woellent helfe an mir verzagen.
heizet an diu shif gar tragen
waz hie uf der erden lige.
swie gerne ich sige wider sige
an den cristen ervaehte,
so tuot min heil mir zu aehte,
ich waene, crist der kristen,
und kan da mit sie vristen,
daz ich in nit geshaden mac.
da ich nu strites mich bewac
und wolte den sig erstriten,
wer gesach zu disen ziten
ie sne und so dickes ys?
ez hat ernert den markys;
der mueste sich ergeben han.
nu muoz ich in unbenoetet lan.
an vraeuden mich daz letzet.
min muot ist aber gesetzet
in ein leit daz lange wert.
min lip nymmer me gegert
daz ich kome uf alytshanz.
min vraeude solte werden ganz,
nu hat sis krist erwendet.
min herze daz ist gepfendet,
daz wizzet fuer war, ymmer me.>
da gieng er zu des meres se
mit herze dolnden pinen,
er und alle die sarrazinen.
swaz er tiere brahte dar,
die fuorte er wider alle gar.
also saget daz maere.
von grozer herze swaere
aber kyburg ist erlost.
jhesus kan wol geben trost
der helfe im getruwen wil.
der heiden leit, der kristen spil
geshach da an der stunde.
kyburge ich des wol gunde,
hatte siez willehalm enboten,
wan des hertze was gesoten
in vil leitlichem fuere:
im was gar vraeude tuore.
kyburg so grozer triwe wielt
daz sie ir triwe an im behielt
der was der vraeuden shetis.
willehalm, der vil hohen pris
hete an rittershefte genomen,
der was zu kerlingen komen
wol gesunt zu munleune.
franzoyse und nit brittune
den suezen suoze gruozten
mit worten wol gesuozten
samt und nit besunder.
sie nam sins komens wunder
und was er werben wolte.
sie sahen wol daz er dolte
vil nahe gendes herze leit.
willehalm gein dem palase reit
und erbeizte vor der grede.
die edeln kuenge bede
gein dem markyse giengen.
vil suoze sie in enpfiengen:
< loys mit rennewarte,
nu wundert iuch vil harte
was ich woelle werben hie.>
< du spriches war,> sprachen sie.
da sprach der vil gewaere:
< ich wil iu sagen diu maere
( die sint mir nuetze und vrume)
so ich zu alysen kume.>
dar kamen sie gegangen.
willehalm wart wol enpfangen
von den vrawen beiden.
< nu wil ich iuch besheiden
warumme ich bin komen her.
rennewart, du waer ie der
der mir da kam zu troste
und mich uz not erloste
und zerfuort min herze ser.
nu ist aber din vater terramer
komen mit eime grozen her.
sin erstes her daz waz ein ber
wider dem daz er nu hat.
min leben an diner helfe stat,
des han ich mich noch bewegen.
orense daz ist gar belegen
da vor biz gar hin hinder.
vil wisent und urrinder
hat terramer mit im braht:
war zu er der habe gedaht,
niht wol ich des erkennen kan.
rennewart, rein saelig man,
bedenke mine grozen not!
fuer war ich muoz ligen tot
und kyburg diu swester din.
wir han gedolt vil grozen pin
von terramer vil manigen tac.
daz leit uns vil ringe wac
wan als wir nu sin beleidet.
din vater uns driu sheidet
von dem leben, ob er mag.
orense hat nu einen hag
den ich vil gerne uz hiwe.
und sol mins hertzen riwe
zu vraeuden sich verkeren,
daz muoz din trost mich leren.
liebe alyse, hilf mir biten!
kume ich wider heim geriten,
rennewart, ane dinen trost,
so ist orense unerlost.
gewer mich, herre, miner bet!
swaz mir din lip ie dienstes tet,
den dienst du gar verliusest,
ob du mine bet verkiusest,
und wil dir daz besheiden:
ez ist so vil der heiden
daz ich muoz wesen ane wer.
und enwaer niht so groz sin her,
so ist so vil der tiere
daz ich doch mueste shiere
mich der wer gar begeben.
wilt du daz wir langer leben,
so var mit mir von hinnen.
so muezen sie uns entrinnen
vil gar die sarrazine hin;
ane zwivel ich des bin,
rennewart, und kumst du dar,
wir entshumpfiern sie vil gar
an libe und an dem guote.
swes dir nu si zu muote,
daz solt du mich wizzen lan.
ich enwil niht langer hie bestan:
din swester ist in grozer not.
e daz sie ane mich laege tot,
ich woelt e fuer sie tot geligen.
nu hastu zulange her geswigen.
wilt du mir niht helfen biten,
ich enwaer da her niht geriten
wan in des trostes wise
daz ich gedahte, alyse
diu lat in niht beliben.
nu wiltu der bete entliben,
so wirt dinem prise shach,
und geriwet dich her nach
so du gesitzest an dem mat.
nu bite ich noch als ich dich bat.> -
< oheim, ich tuon swaz du wilt
ane daz eine swaz dar gezilt
daz rennewart id von mir var.
die bete ich vil wol bewar.
mir tuot sin bi wesen wol,
als ich dich des besheiden sol;
ich wil in nymmer gewenden,
swaz sinen pris wil pfenden,
daz er daz durch mich verber.
herre, swes min oeheim ger,
des ensuelt ir im niht versagen.
vriunt an vriunde niht sol verzagen
so ez gein der noete wiget.
ob ir im helfe nu verziget,
daz wuerde iuch gar verkeret.
uns dri da mit doch eret:
kyburg, mich und den markys!>
< wizze, daz ich keine wis
nymmer var,> sprach rennewart,
< des werde gantz oder shart
min pris, min ere und min heil,
ich engewinne nymmer vraeuden teil,
biz hin zu der selben stunt
daz alyse wirt gesunt
von der buerde die sie treit.
ich han gesworn einen eit
daz ich zu der selben zite
kume nymmer zu keime strite.
gote han ich daz gelobet.
wizze fuer war, daz er tobet,
swer mich da bitet fuerbaz.
mir mueste darumme sin gehaz
diu hohgelobte trinitat.
vil nahe ez mime herzen gat
daz ich dir bete verzihe
und niht mins libes lihe,
wizze, daz muet mich vil sere.
und weiz wol daz min ere
da von wirt gar enteret,
min pris unpris geleret.
minen muot han ich gewendet:
swaz mich eret oder shendet,
die ahte ich beide geliche.
alysen ich niht entwiche
e daz sie ein kint gebirt,
dem so balt sin ellen wirt
daz nieman im gelichen mac.
ich wil bis hin an den tac
beliben bi alysen hie.
ob ich mit manheit ie begie
deheinen loebelichen pris,
daz wizze, suezer markys,
vil gar ich des vergezzen han.
und solt an miner helfe stan
daz diu welt min ein gar waere,
dannoch ich daz verbaere
daz ich shiede von alysen.
min triwe mich des kan wisen
daz ich nymmer gewenke
und der staeten liebe gedenke
die sie mir truog von kinde.
willehalm, daz ich erwinde,
des twinget mich vil groze not.
und woelte terramer den tot
mir tuon, ich waer ane wer.
ez ensi daz got alysen ner,
aller vraeuden ich enbir.
markys, des gelaube mir,
swer mit mir soelte striten
der hete in kurtzen ziten
den sig an mir erstriten.
willehalm, ich wil dich biten
daz du dine triwe an mir bewarst
und ane zorn von mir varst.
mit dienst ich dihz ergetze.
gein bite din hus besetze
biz daz ich werde enbunden;
daz geshiht in kurtzen stunden.
sint danne niht die heiden
von dem lande hin gesheiden,
binamen es sie geriwet
so daz ir leit geniwet
da wirt von miner hende.
vil maniger da sin ende
von mir muoz enpfahen.
willehalm, nu solt du gahen
heim hin gein dime lande,
da du hast gelan zu pfande
kyburge die suezen reinen.
min herze daz muoz weinen
daz ich ir niht zu staten stan.> -
< rennewart, du wilt uns lan
als ein kra tuot den zunstecken.
ich wande dich han vil kecken
und veste an dinem ellen.
nu muoz diu welt dich zellen
vil gar nu zu einem zagen.
und sol ich nu bejagen
hohen pris, da du niht bist,
daz erkennet vil wol krist,
dem du dich ergeben hast:
rennewart, ob du hie bestast,
so wizze daz got und diu welt
dir git vil cleinen lobes gelt.>
< willehalm, kome ich von hinnen,
so mueze mir entrinnen
swaz ich saelden ie gewan.
markys, du bist ein wiser man
und enmerkes doch niht miniu wort.
und waer alle die welt ermort,
ich enshiede niht von alysen,
mich muoz got e bewisen
ir todes oder ir genist.
markys, dar nach swie lange vrist
so mahtu wol beliben hie.>
< got den sinen nie verlie,>
sprach willehelm in unsite.
< swie lange ich danne hie bite,
so waer als niht min biten.
got herre, hilf mir striten!
din kraft ist wol gesterket.
ich han vil wol gemerket:
swem du hilfest, der gesiget.
ringe mich des helfe wiget
an dem gesiget hat ein wip.
was sol dem man ein starker lip
der ful ist und unbederbe?
got, nymmer mich ersterbe;
du enduerfes min etteswas,
so wil ich dir helfen bas
danne du mir gehuelfest ie.> -
< willehalm, nu sage mir, wie
meines du dines zornes bagen?
kan vriunde dich betragen,
an dime gefuege muet mich daz.
dol ich darumme dinen haz
daz ich bi minem wibe
durch rehte triwe blibe,
den haz wil ich gerne doln.
ich han der shulde gesholn:
got shuldig ist der shulde.
willehalm, mir ist gotes hulde
lieber danne du mir bist.
dich hilfet niht dins zornes list
daz du muegest mich betwingen.
ich wil mit guoten dingen
wol mins wibes hueten.
westes du, wie mich mueten
diu wort diu du sprichest,
da mit dine zuht du brichest,
din munt ez verbaere.
ob der welte leben gar waere
an mine hinvart gedigen,
diu welt mueste tot geligen.
dar nach bite oder la din gern!
ich wil der vart dich niht gewern.
ich wil bi mime wibe wesen
biz sie des kindes ist genesen
daz mines libes verch dar saete.
ob der reine got mich baete
der vart uz sinem munde,
der vart ich doch erwuende.
diensts an mir din lip enpirt
biz alyse daz kint gebirt
dem vil saelden ist beshert.> -
< wirde ich des libes behert,
rennewart, habe dir die shande:
in al der kristen lande
muezen liden wir vil leides.
wizze, rennewart, du sheides
von hohem prise uns beide.
als ich nu von dir sheide,
ymmer me ist under uns beiden
ein lange werndes sheiden
der libe und der herzen niht.
swaz mir von terramere geshiht,
vil gar du daz wantes,
ob du der vart genantes
und den tauf dar an trostes,
swie du kyburge lostes,
so waer min leit zergangen.
sie mag helfe wol belangen
sit ich von orense shiet.
diu vil getriwe mir daz riet
daz ich balde nach dir rite
und die not die sie da lite
daz ich dir die clagte.
sie wande daz niht verzagte
din ellen an uns beiden.
nu verderbent uns die heiden.
din eines lip daz wante,
ob got den muot dir sante,
daz du zu troste uns kaemest
und von dem tode uns naemest.
nu var ich trostloser hin.
ich vant verlust da ich gewin
solte haben gar vunden.
wirde ich nu ueberwunden,
so muoz der kristenliche segen
fuer war des ungelauben pflegen.
ich endarf niht fuerbaz dich biten;
daz ich nie waer her geriten,
daz naem ich fuer guotes vil.
vil balde ich nu gahen wil
gein der provenzalen lande
da han ich gelan zu pfande
kyburge die vil reinen,
der herze mich kan meinen
mit grozer triwe staete.>
was willehalm nu taete?
do nam er urlaub und reit hin.
nu wart getroestet im der sin,
e er gerite ein raste:
ez gahten gein im vaste
zwene ritter und vier knehte
vil gar nach boten rehte.
den boten stat wol ir ile
und machent raste zu mile
so sie fuerent liebiu maere.
willehalmes herzen swaere
von den boten gar verswant;
sie sprachen:< herre, diu gotes hant
iwer sorge hat verswendet.
uns hat her gesendet
kyburg und heizet iu daz sagen
daz got an nieman kan verzagen:
swer im helfe getruwet,
nymmer der missebuwet
an nihte des er werben sol.
wie unser kummerlicher dol,
herre, sich verendet hat,
des gnadet der trinitat
und ir goetlichen maht.
rehte an sante johannes naht
da begunde daz mer engiezzen,
ueber al daz her so vliezzen
daz sie warn in grozer not.
got dar zu einen vrost gebot
daz sie warn nah ervrorn.
da got in zeigte sinen zorn,
da huob vil gar sich daz her
also grozes gein dem mer.
die unsaeligen verworhten
so aengestlichen vorhten
daz sich daz mer zerbraeche
und got an in daz raeche
daz er in so versmahen kan.
terramer der kuene man
was der erste uf den kiel.
daz weter im niht wol geviel:
sie warn alle nah ervrorn.>
der markys vil hohgeborn
erbeizte uf die erde.
< vil suezer got und werde,
du hast erwant min ungemach,>
willehalm mit reinem herzen sprach,
< des sol ich dir genade sagen.
din helfe kunde nie verzagen
an mir, swa ich was in not,
din guete mir da helfe bot
und durch in tet daz wunder.
wir getauften alle besunder
solten nach sinem willen leben:
er kan nemen und geben.
wol im, reiner suezer got,
der behaltet din gebot!
wie wol der wirt beheimet
swer dich mit triwen meinet!
herre got reine und guot,
nu ruoche wisen minen muot,
daz ich der suende erwinde,
die ich da her von kinde
mit manigen dingen han getriben
und dar inne bin beliben.
daz du da von mich sheidest
und alles sunden leidest,
min herze des mit triwen gert.
din guete volleclichen wert
swelher hande wirt daz gelt.
awe! vil ungetriwe welt,
wie wuerde du ie so sueze!
got mir des helfen mueze
daz ich dir so entrinne
daz ich die reinen minne
verdiene, diu da nymmer zergat
und so gesuezte sueze hat
daz nie niht so guotes wart.
swenne ich tue die hinevart,
so werde mir der minnen teil,
des kan diu sele werden geil.
des gewer mich, herre crist,
wan du trost der welte bist,
daz ich sehe din paradys.>
nu was der vil manigen pris
von rittershaft hete genomen,
der was hin zu orense komen
da man in vil gerne sach.
kyburg vil suezeclichen sprach:
< got willekomen und mir!
da von ein ander shieden wir,
unser herze jamers pflag.
da kam ein saeliger tag
daz got die heiden vertreip.
swaz man der gnaden ie geshreip
die got den sinen hat getan,
da mag diu genade stan
mit allem rehte wol geshriben
als got die heiden hat vertriben.
sin gnade kan niht smeichen.
er tet durch uns ein zeichen
daz sin gewalt gap daz weter,
da von bluomen und bleter
erfrurn gar an ir shine.
der vrost vertreip die sarrazine,
daz sie ueber mer entrunnen.
markys, sin wir versunnen,
so sueln wir ymmer mere
mit reines herzen lere
got baz vor augen han
danne wir da her han getan,
wan sin helflicher trost
uns von noeten hat erlost
und nert uns luete und den lip.> -
< kyburg, reine saelig wip,
daz uns got sin helfe bot,
des was uns durft und not:
rennewart was uns abe gegan.
sin lip der wolt uns nit gestan
mit helfe in diser aerbeit.
er giht, al die wile alyse treit,
woelle er nymmer von ir komen.>
< lieb und leit han ich vernomen.>
sprach sie zu dem markyse,
< ich vraewe mich daz alyse,
ein spiegel gernder zuehte,
ist bevangen mit der vruehte
diu kumet von miner arte,
so ist mir leit diu sharte
die gat in rennewartes pris,
der ie dich, suezer markys,
ane trost von im liez.
unpris den pris nu von im stiez.
sin pris der ist gunêret.
sin herze sich hat verkeret
daz niht wan prises gerte;
sin ellen in des werte.
der beider hat er sich verzigen.
sin hoher pris der ist gedigen
in laster und in shande,
daz er dich von dem lande
liez ane helfe sheiden.
nu hat uns got die heiden
ane sine helfe hin vertriben,
und sin wir an dem sige bliben.
rennewart, unsaelig bruoder,
dins hohen prises muoder
din bliben hat vershroten,
da von mir muezen roten
die augen und wazzer reren.
mit herzelichen seren
ist gar min lip bevangen.
vil selten mine wangen
sueln nu bliben trucken.
ez enmag nymmer vraeude lucken
nieman nu zuo gezuenen.
sol ich dir daz mere bruenen,
willehalm edeler markys,
so ist rennewart gar ane pris.
swanne man daz hat befunden
daz er ane helfe nu ist erwunden,
so shilt in man und wip.
rennewart, unsaelig lip,
daz er dir helfe entwerte,
sin lip zu dem swerte
an ellen ist versumet;
daz hat sin herze errumet.>
< kyburc, la sin din zuernen!
ich engesach nie verduernen
den zun bi minen jaren
da geswistride waren.
da von solt du din shelten lan
und bruoder zu bruoder han,>
sprach willehalm der wol gerte.
< ob got mich der saelden werte
daz din lip swanger wuerde,
die wile und du die buerde
truegest, bi dir ich blibe.
swer mir daz zu laster shribe,
herzeliep der nie gewan.
mir wart nie wip noch man
so liep als ist din minne.
zu lasterlichem sinne
zel ich rennewarten niht,
daz er wartet der geshiht
diu von gote sol geshehen.
sol ich der warheit dir verjehen,
nymmer ich von dir kaeme,
e daz ez ein ende naeme
daz du daz kint gebaerest
und wol genesen waerest.
ob rennewart daz selbe tuot
daz kuende leren mich min muot,
da von lasters in entsage.
ob ich dir da von missehage,
so waer din triwe niht so gantz
als mir sagte fiviantz,
da er in mime shoze lag
und sin lip der gebaerde pflag
diu gein dem ende sich gezoch;
da von min herze vraeude vloch
und noch pfliget staeter riwe.> -
< willehalm, din gantze triwe
versperret dir der helle tuere;
din munt hat mir daz geleit fuere.
waerest du gewesen ein wip,
so erkante niht baz din lip
der wibe wiplichen muot.
din lere mir vil sanfte tuot
wan mir so liebes nie niht wart,
ane dich, so ist rennewart.>
kyburg sprach mit triwen daz.
nu warn ir diu augen naz
da von sie hete geweinet.
< kyburg, diu vil wol gereinet,>
sprach willehalm der genende,
< vrawe, einen boten sende
rennewarte dem bruoder din,
und enbiut im daz unser pin
hat genomen gar ein ende
von der hoehsten hende,
e daz ich kaem zu lande,
und der sich gap zu pfande
fuer uns, daz er uns loste,
der kam uns zu troste,
und daz er reine saelig man
uns enbiete her wider dan,
ob er lebe mit vraeuden wol,
und wie sie tuo die liebe dol
dolt von der buerde reine,
die mit ir hat gemeine
der hochgelobte rennewart.
shaffe die boten uf die vart!
swaz du woellest, daz shribe dar;
daz si dir bevolhen gar.>
mit vlize daz vil gar geshach
swaz der markys gesprach.
nu was beide sie und er
mit vil getriwelicher ger:
er meinde sie, sam tet sie in.
beide ir herze und ir sin
vil ungesheiden waren.
ietwederz kunde varen
wie ez mit gantzer staete
des andern willen getaete;
der muot was an in beiden.
des beliben sie ungesheiden
die wile der lip sie werte.
ir beider herze gerte
swaz reinem lebene wol gezam.
ir herze was dem valshe gram:
wol sie beide daz erzeigten,
mit deheiner tat sie neigten
ir vil hochgebornen pris.
kyburg und der markys
die warn ie getriwe in ein.
vil ofte an in die warheit shein
daz sie warn gar vereinet.
dehein leben ist wol gereinet
wan daz die minne minnet.
von minne man gewinnet
daz vil reine paradys.
kyburge und dem markys
wart daz paradys gegeben;
des half in hie ir reines leben.
swes leben ist noch reine,
dem wirt dort gemeine
diu gotes gnade manicvalt.
wie im dan bringet sin gewalt
daz er verdienet gotes zorn,
der man ist nie so hoch geborn,
stirbet er in suenden shulde,
er ensi ane gotes hulde.
die richen moehten wol genesen,
woelten sie genaedig wesen
den armen helfe bernde.
nu ist ir gnade sie wernde
daz sie in nement daz sie hant
und niht die notdurft in lant.
an den buochen man liset
daz der dritte niht geniset
an der sele sunder wan.
got der wil die rehten han.
die er niht wil, die habe der
den man da nennet lucifer.
der markys was des sicher gar.
wie der reine nu gevar
und diu reine margraevin?
gewunnen sie ie leides pin,
des wart vil gar vergezzen.
sich begunde ir leben mezzen
an vraeude und an guot gemach.
was rennewarte nu geshach
und alysen den beiden?
des wil ich iuch besheiden.
da willehalm der vil geerte
von rennewarte kerte,
dem reiner tugende nie gebrast,
begunde mueen daz er ein gast
was; daz clagte er sere.
er sprach zu dem kuenge here:
< herre, reiner kuenc loys,
nu staete diner triwen pris
an mir und enpfahe zu guote
swes ich nu an dich muote,
daz du mich, herre, des gewerst.>
loys der kuenc sprach:< swes du gerst,
daz ist dir vil unversaget,
swaz ich habe daz dir behaget;
gein mir sprich daz baeltliche.
und woeltes du min riche,
fuer war daz waer din eigen,
und wil dir daz erzeigen:
bite mich swes din herze ger
und wizze daz ich dich des gewer.> -
< herre, ir redet mir shoenes mite.
mit gerndem herzen ich iuch bite
daz ir mir gebt ein eigen lant.
min pris der waer des gshant,
nante man mich zu fuersten niht.>
loys sprach:< daz geshiht,
vil herze lieber rennewart.
habe dir porte baliart!
daz ist ein fuersten ammet groz.
swann danne got des todes loz
mit sterben uf mich liuzzet
und mins lebens in verdriuzzet,
so habe nach mir die krone!
wizze daz ich dir lone
der triwen der du gein mir pfligest.
wol mich wie gar du nu gesigest
mit diner grozen krefte
an der starken heidenshefte!
rennewart, tuo her dine hant!
porte baliart daz lant
wil ich dir nur wan halbes geben;
und solt du mich ueber leben,
so habe dir alles daz ich han.> -
< herre, ir habt mir wol getan.
mich dunket der gnaden vil,
doch wizzet daz ich hin daz zil
wil stecken daz ez stecken muoz.
woelt ich, ich enliez iu einen fuoz
niht, herre, swaz daz riche hat.
ungerne taet ich die tat
diu niht iwer wille waere.
wizzet, e daz ich enbaere
iwerr hulde, kuenc loys,
ich woelte e manlichen pris
ymmer mere lazen varn.
herre, ich wil iu enbarn
mins herzen gernden muot.
dar nach iwer gnade tuot
als iuch daz herze wise.
ich und min wip alyse
woellen gein portebaliart.
dar nach pruevent unser vart
daz ez wol dem riche stande!>
< ich shaffe iuch dar zu lande
daz ez gepriset ist min pris,>
so antwurte im der kuenc loys.
do sprach der kuene rennewart:
< so gach mir nie zu verte wart
als mir nu zu dirre ist:
ez muoz in vil kuertzer vrist,
lieber herre min, geshehen.
wizzet daz ich wil besehen
wie ich lande kuenne pflegen.
min ellen daz hat sich verlegen.
ich sol etlichen heiden
gar von dem sinne sheiden.
ob ez jhesus geruochet,
min lip ez so versuochet
daz er ez haben mag fuer pris.>
da sprach aber kuenc loys:
< ich sihe wol, dir ist ernst gar.
minen muot ich dir enbar:
daz ich dir gab niht gar daz lant,
dez hat ein vorhte mich erwant
und wil dich der besheiden:
daz lant get an die heiden;
und gewinnest du ir minne,
so vuerhte ich, dine sinne
beginnen lihte wenken
und hin zu der arte gedenken
dannen du geborn bist.> -
< loys, alyse und crist
die sint mir lieber danne dir;
du solt des wol gelauben mir.
daz du velshes minen muot,
vil we daz minem herzen tuot.
liez ich ez niht durch alysen,
ich woelte dich bewisen
daz min gelaube ist staete.
vil lihte ich ettewas taete
daz dir zu shaden kaeme
und niht der kronen zaeme.
disen zorn ich durch sie laze.
shaffet uns uf die straze,
so daz erste wesen muege!
von criste ich mich ungerne zuege,
daz wizzet, herre kuenc loys.
ich getruwe wol daz paradys
verdienen umme den suezen got
danne ir, wan ich wil sin gebot
leisten, swa ich ymmer kan.> -
< rennewart, vil saelig man,
waz ich gein dir gesprochen han,
durch triwe habe ich daz getan.
du und min vil liebes kint
mit andern gliche liebe bint;
daz erkennet got und nieman baz.
rennewart, nu la dinen haz,
des din herze gein mir pfligt!
din muot hat an mir gesiget.
ich tuon alles daz du wilt.
nihtes mich gein dir bevilt.
du solt lan dins zornes site;
da erest du uns bede mite.> -
< kuenc loys, iuch hat min zorn
alda her vil gar verborn
und sol iuch ymmer hin verbern.
einr bet suelt ir mich gewern
und iwer tohter alysen.
daz kan iwer wirde prisen
und vil lang an lobe sterken,
iwer laster vil gar verderken.
shaffet ir uns von dem lande
mit eren ane shande,
daz hoehet iwer lob vil gar.
herre, komen wir swache dar,
so ist unser lob verblasen
und gewinne ich die lasters masen
diu mir nymmer me zergat.> -
< rennewart, an allen rat
wil ich dir des antwuerten,
minen muot gein dir enguerten:
ich han dich wol verstanden,
vor lasterlichen shanden
wil ich uns bede wol bewarn.
swanne du solt von mir varn,
ich laze dich also shone
daz ez gepriset ist min krone
und mirz din dienst danken muoz,
oder daz ich dins mundes gruoz
nymmer me hin gewinne.
sam tuot diu kuenginne:
alysen sie von ir shicket
daz niht ir prises ershricket,
swa man daz maer bevindet;
der tat sie niht erwindet,
rennewart, des zwivel niht.> -
< herre kuenc, swenne ez geshiht,
so lob ihz fuer die warheit.
ich bin zu enpfahen bereit
swelhe ere ir uns tuot.
herre, lat sich iwern muot
vereinen des in kurtzer zit
dar an gar min wille lit,
daz ich gerne waer da heime.
wizzt ir wie ich daz meine?
des wil ich iuch besheiden.
ez vrumt iu und uns beiden,
bliben wir niht langer.
ir wizzt wol, ez ist swanger
alyse daz vil reine wip,
und muoz vil sanfte ir lip
varn uf der straze hin.
ez git an eren iu gewin,
ob ir der volge mich gewert,
als ich han an iuch gegert.> -
< rennewart, diz wil ich enden,
zuhant die boten senden
ueber al francriche in daz lant,
daz mir komen sa zuhant
die ritter gar zu reche.
rennewart, destwar, ich zeche
dich hin zu portebaliart,
da shande muoz lan unzerzart
minen pris, der ist ungeshant.>
swar die boten warn gesant,
die ritter kamen alle dar.
manic wol gemachet shar
kamen zu munleune:
tshampfonoyse und brittune
und manic werder franze.
rennewart gewan vraeude ganze,
do er die rittershaft ersach.
loys zu rennewarte sprach:
< rennewart, vraewet sich iht din muot?> -
< herre kuenc, mich dunket guot
swa von iwer pris sich gemeret.
iwer saelikeit nu eret:
lat uns niht langer beiten!> -
< ich wil dich vruo bereiten
in gotes namen uf die vart.
du kumest zu portebaliart
mit alysen dinem wibe,
daz ich shandelos belibe.> -
< gnade, herre, ir sprechet wol.
min ding ich da so bringen sol
daz got behaget und der welt.
ich wil der heidenshaft ir gelt
gelten und so wider geben
daz ir etliches leben
uf der wage belibet da.>
nu kam diu kuenginne sa
gegangen da sie waren.
sie bede niht verbaren,
sie giengen gein der reinen.
sie sprach und begunde weinen:
< herzelieber rennewart,
mahtu noch lan dine vart
biz daz min tohter gebaere
daz kint, vil not ir waere
daz ich ir selbe pflaege.
ob din muot sich des bewaege,
daz woelt ich ymmer minnen
an dich; und vert sie hinnen,
ich weiz wol daz sie stirbet
und uns ir tot erwirbet
ein leit daz nymmer me zergat.> -
< liebiu vrawe, die bete lat!
ich enmag iuch niht gewern.
swes ir anders geruochet gern,
da wil ich der volge jehen,
sit daz enkan niht geshehen.> -
< sol ich danne niht bitten me,
awe ymmer und awe!
waz sol min danne werden?
diz leit mich in die erden
lihte vil langer vor der zit
da hin min tot gesprochen lit,
daz ich solte sterben gan.
sit nit min bet mich sol vervan,
ich wil doch tuon daz mine gar,
e daz min tohter von mir var.
ich sol sie also von mir lan
daz ich iht shamelos bestan.
swer wil, der mag daz wol shawen
von guote und von vrawen.
ich wil sie von mir shicken
daz ihz niemer darf ershricken
von deheinr slahte shande
in al der cristen lande.>
swaz diu kuengin gesprach,
endelichen daz geshach;
niht beleip sin underwegen.
die ritter kunden des nu pflegen
daz sie zu hove giengen gar.
do die ritterlichen shar
loys der kuenc komen sach,
vil sueze er hin zu in allen sprach:
< sit alle gote willekomen!
iwer deheinen han ich uz genomen:
ich gruez iuch mit ein ander.
der eine und der ander
hat gedienet mir so vil
daz min dang ist ane zil:
ich wil ez iu danken ymmer mer.
und swenne ir tuet den widerker,
mit guote ich iuch so handel
daz irz niht naemet wandel.>
da sprach ein groz man under in:
< herre kuenc, wa sueln wir hin?
des suelt ir uns besheiden.
sueln wir aber die heiden
bestan mit einem strite,
der marcgrave nu des bite
biz daz wir geruowen baz.
sin tugent doch des niht vergaz,
ern gaebe uns vil des guotes.
wir sin gein im des muotes
und wirt im unserr helfe not,
wir wagens mit im in den tot,
wan er vil ganzer tugende pfligt.
sin pris der hat vil noch gesigt
an al der fuersten prise.
ich jehe dem markyse
daz nieman wart baz bedaht.
sin ellen hat in dar zu braht:
ob ich die warheit sagen sol,
so stuende im ein krone wol.
er getoerste wol daz riche wern
und guot gewinnen und zern.
ich clage daz er der krone enbirt.>
< min krone im vil spate wirt,>
also sprach der kuenc loys,
< willehalm der werde markys
minen kronen niht enwolte,
ob er eine nemen solte:
daz ist mir an im wol bekant.
der markys hat ein liebes lant;
dehein lant er dafuer naeme.
ob im ein krone kaeme
zu enpfahen mit rehter kuere,
orense er drumme niht verluere.
die hat ervohten so sin lip,
dar zu kyburg daz reine wip
hat druffe erliten soelhe not,
die ir ir vater dicke bot
mit vil manigem grozen her.
umme sus ich diu wort verzer.>
alsus sprach des riches voget:
< war sich iwer reise zoget,
des wil ich iuch besheiden:
sie engat niht an die heiden,
sie gat gein portebaliart.
alyse und rennewart
die woellent heim zu lande varn
und niht die reise langer sparn.
dar suelt ir mit in keren hin.
gein iu ich in dem willen bin
daz ichz so wil vershulden,
daz ich blibe in den hulden
die iwer dienst bringen mac.>
nu was ez komen an den tac
daz man solte von dannen.
von wiben und von mannen
wil ich bewisen iuch der zal.
da was cleiner vraeuden shal,
da ez gieng an ein sheiden
von den werden namen beiden,
daz sint ritter und vrawen.
man muoste da jamer shawen
an der vil reinen kuengin.
sie sprach:< liebe tohter min,
alle vraeude du mir werst.
als du nu von mir hinnen verst,
so wil ich niht vraeuden pflegen:
ez muezen mine augen regen
von jamers lere giezzen.
wizze, mich kan verdriezzen
des lebens uf der erde.
got helfe mir daz ich werde,
tohter, noch an dir gevraeut.
von jamer nu min herze daeut
swaz vraeuden ie min lip genoz.
vil selten mich der zit verdroz
als ich sach, tohter, dinen lip.
owe, ich vraeudeloses wip!
was geshiht mir armen, waz!
ich waene, got wil sinen haz
hin zu mir vil armen keren.
tohter, ich wil dich nach eren
senden in daz ellende.>
diu kuengin want ir hende,
daz sie lute muosten krachen.
vil weinens ane lachen
man da zu munleune sach.
in leide diu kuenginne sprach:
< trag her silber und gold!
miner tohter bin ich wol so holt,
ich gebe ir so vil guotes,
hat sie iht miltes muotes,
sie gebe also sie daz behage.
er ist gein eren gar ein zage,
swer niht git vergeben guot.
tohter, stelle dinen muot
( daz du den gerenden gutes gebest)
al die wile und du nu lebest,
so wirstu saelig hie und dort.
du vindest dort so grozen hort
den nieman geahten kan.
sich, swanne von dir sheiden dan
die ritter die da mit dir varn,
vor den soltu des niht sparn
swaz du hin von mir fuerest.
ob du din art ruerest,
so gistu gerne swas du hast.
ob du mins vater arte bestast,
so gip og dar, so gip og dar,
swannen her der gernde var!>
des antwurte ir alyse:
< vrawe muoter, diner wise
ich vil gerne volgen sol.
du hast dir selber also wol
geraten alle dine tage.
wizze daz ich niht verzage,
swaz sich geziuhet zu eren.
nu muoz ich von dir keren,
vrawe, mit mime libe.
wizze daz bi dir blibe
daz herze, so ich sheide hin.> -
< tohter, so ich ane dich bin,
so ist min wunne harte krang.
dehein leit mich also twang
als mich daz sheiden twinget.
din vart mich dar zu bringet
daz ich den sin verliese
und vraeude gar verkiese.
an dem herzen kiese ich daz.> -
< muoter, nu gehabe dich baz
danne din leit dich twinge.
hin zu gote des gedinge
daz wir ein ander noch gesehen.> -
< tohter, des enmag niht geshehen:
min herze mir git die lere,
ich engesihe dich nymmer mere.
als du nu von mir kerest,
min herze du so verserest
daz ez geheilt nymmer me.
awe ymmer und awe!
was sol min armen werden?
wan soelt ich in die erden
morne werden tot geleit,
so het ich me dehein herzeleit
da ich mit bin beladen.
mir tuot niht so grozen shaden
so der jamer des ich pflige.
ich weiz wol daz ich tot gelige;
so we mir daz sheiden tuot.>
manigen saumer man da luot,
die von dannen solten tragen
soelch guot des ich niht kan gesagen
wie vil des guotes waere
oder die zal der saumaere;
da von die sage ich laze.
nu zoch man uf die straze
die wol geladenne saume.
man nam ir guote gaume
daz man ir deheinen verluere.
nu het erhaben sich hin fuere
vil maniger hande gesinde.
diu kuengin gab ir kinde
sehzeg vrawen an die vart
an kueshe shone wol bewart.
der vrawen zweintzec waren
vil gar von vierzec jaren.
da heten zweintzec drizzec jar;
die warn edel und clar.
zehen von fuenf und zweintzec jaren.
da begunden zehene sharen
beide hie, dort und da;
ir wizzet wol wie und wa.
ich enwil niht sprechen fuerbaz;
ich fuerhte guoter wibe haz,
die wil ich niht beswaeren
mit taugenlichen maeren,
wan guotiu wip diu sint so guot
daz nymmer deheine missetuot.
swaz guot wip tuot oder guot man,
da missetuot dewederz an.
des krieges wil ich in gestan
und nymmer dienstes in abe gan.
guotem wibe ist niht gelich:
sie machent herzen vraeuden rich
daz aller vraeude enbaere,
ob niht guoter wibe waere.
man sol die wipheit kroenen
und ir lob mit worten shoenen.
ob ir deheine missetaete,
so daz sie die tat getaete
die man ir gar verkerte
und ir wipheit mit unerte,
daz sol man bergen under.
ich seite iu michel wunder
von ir guete, ob ich wolte.
leit und vil jamers dolte
diu reine kuenginne.
daz sie behielt die sinne,
da lag an ein wunder groz.
ir augen vil der zaeher goz
daz ir wangen wurden naz.
die reine sueze niht vergaz
in allem ir unmuote,
sie enshueffe den vrawen huote:
zwene ritter ie der vrawen.
man mohte wol an ir shawen
besheiden und groze witze.
nu was gar daz und ditze
mit grozer richeit wol bereit.
alyse do daz niht vermeit,
sie engesegente daz gesinde.
die kuengin mit ir kinde
gienc da sie uf ein pfaert saz.
nie pfaert wart bereitet baz
von vil kostlichem gereite.
ob ich gar die kost seite,
des duehte iuch mer danne gnuoc.
einen zaum daz pfaert truoc
der was von golde harte rich.
der satel also kostlich
was daz nie bezzer satel wart
gefueret uf deheine vart.
ir gewant man harte hohe galt:
ez was ein vil guot plialt.
die kappe da sie inne reit,
wizzet, ez was ein ander cleit
von varwe maniger slahte,
ir cleider joch der ahte,
sie gulten manige goldes marg.
nu hup sich ein jamer starg
von den gelieben beiden,
do ez gieng an ein sheiden.
diu kuengin vil lute shre:
< we mir vil armen, we!
waz sol nu geshehen mir,
so ich, tohter, din enbir?
owe daz ich ie wart geborn!
ich han nu ymmer me verlorn
vraeude und hoch gemuete.
herre got, durch dine guete
nu gib mir armen wibe trost,
wan ich bin leides unerlost,
swaz ich mer nu gelebe!
din guete, herre got, mir gebe
daz shier kome mir der tot;
so zerget min sendiu not,
ob der tot mich nimet hin.
des todes eigen ich doch bin,
tohter, als daz geshiht
daz dich min lip niht mere siht.> -
< herze liebiu muoter min,
du solt din truren lazen sin
und din jaemerliches clagen.
wilt du da von gar verzagen
daz ich, muoter, var von dir,
ein ding solt du glauben mir,
minen willen dar an shawe:
ich bin gerner eins landes vrawe
danne ich diner gnaden warte.
trure niht so harte!
mir geshiht dran niht leide.
swan ich von dir sheide,
mueterlin, so var ich dar
da ich bin gewaeltig gar
und michel ere gewinne.
wende wider dine sinne
an vraeuden und an hohen muot!
wizze daz mir unsanfte tuot
din claegeliches truren.
und sol ez an dir turen,
min lip da von verdirbet.> -
< tohter, din vart diu erwirbet
mir ein lange werndes leit.
min leit niht me trostes heit
wan daz diu sele mag genesen.
alyse, ich muoz ymmer wesen
in clage bernder riwe.
min leit ist ymmer niwe,
daz hat min herze besezzen.
doch wil ich niht vergezzen,
ich enbevelhe dich vil shone
von leune dem byschove symone
und dem vil getriwen wisen,
dem appet von sante dyonisen.
der leben ist vil reine:
ich weiz fuersten me deheine
die leben in so shoener zuht.
alyse, herze liebiu vruht,
nu wise mine sinne
der pflege diner meisterinne,
der reinen geerten mundanen,
die sich kunde entanen
swaz gein valshe sich gezoch.
ir herze ie missewende vloch
und gahte hin gein dem prise.
tohter, und ist din herze wise
an wol gelobter tugende,
alyse, in der jugende
mundane dich daz lerte.
got mich ir libes werte.
tohter, sie hat dich erzogen
sit daz du hattes volle sogen.
nu lon ir so du erste muegest.
dine triwe du gar betruegest,
ob sie niht vil riche wirt.> -
< muoter, sie ist unverirt,
swa ich sie mac gerichen.
ich wil ir nymmer geswichen,
sie muoz pflegen swaz ich han.
ich bin ir hiute also undertan
als do ich was ein maget,
daz sie fuer war dir gesaget.> -
< nieman ir so shone pfliget,
ob er zu tuonne sich bewigt,
als min neve rubuval,
der noch nie zu deheinem mal
begie daz in unerte.
er hat mit spern und mit swerte
begangen manige tat.
tohter, dar zu ist min rat
daz von franzole phylippe
( der ist mundanen sippe)
an der pflege sie sin geselle.> -
< ob sie daz also welle,
muoter, des solt du vragen sie.>
diu kuengin do des niht enlie,
sie envraegte sie der maere,
ob ez ir wille waere,
daz ir die herren pflaegen
und zu dienne sich ir bewaegen.
sie sprach:< vrawe, ez ist vil guot.>
da mit geshach ir aller muot.
die kuengin ir triwe hiez
daz diu reine niht enliez,
sie gieng da hielt der vrawen shar.
die kuste sie vil gar
und bat ir pflegen die trinitat,
diu manige erbaermunge hat,
daz die ir libes ruohte pflegen.
suezer munt git reinen segen.
diu kuengin tet reht alsam.
wider sie zu ir tohter kam.
da huop sich erste jamer groz:
manic liehtes wange sich begoz
mit wazzerlichen guezzen.
da sie begunden kuezzen
ein ander uf ein sheiden,
do sach man an in beiden
so jaemerliches gebaren
daz alle die da waren
mit in dolten leides pfliht.
vraeuden pflege der was da niht.
alyse hin zu ir muoter sprach:
< muoter, la din ungemach
und din herzen swaere.
der ein menshe durch uns waere,
dem muezes du sin ergeben,
und bewar dir sel und leben.>
da mit fuor sie uf die vart.
nu kam der kuene rennewart
gegangen zu der kuengin
und sprach:< vil liebiu vrawe min,
ich wil iuch bevelhen got.
mir sol ymmer iwer gebot
vil eigenlich gebieten.
da mit suelt ir mich mieten,
iwer weinen durch mich lazen
und gar iwer truren mazen.
da mit wil ich von iu varn.
got mueze iuch vil wol bewarn
und senftern iwer herzeleit.>
rennewarte was bereit
ein vil harte starker wagen,
der sin harnash solte tragen
und sine swaere stange
vil groz und vil lange.
man zoch rennewarte mite
zehen oersh: so er eins gerite
und daz gar muede wuerde
von der vil swaeren buerde,
daz er danne niht vergaeze
und uf ein anders saeze.
rennewart des niht vermeit.
loys mit alysen reit
me danne eine raste.
mit vil leideclichem laste
was sin herze beladen.
des vesten wange muosten baden
in augen wazzer vluzze.
ich waene, vil dicke shuzze
groz leit im in daz herze.
swen getwang ie leides smerze,
der mag erkennen sine dol.
er sprach:< din lip, tohter, sol
den lueten geben guoten gruoz
und swa du muegest, da tuo buoz
dem guoten swes er an dich ger,
und sich daz gar din lip verber
fluochen und dar zu allen zorn.
din reine kueshe ist verlorn,
ob du den zorn minnest,
vraun saelden du entrinnest.
tohter, stelle dinen muot
daz du tuest swaz si guot,
so erwirbest du der luete gunst.
wizze, ez ist ein reiniu kunst
swer uebel und guot erkennet gar.
dinr gebaerde nimt man war;
swaz in danne missehaget
an dir, daz wirt gesaget.
da von mag din richer pris
werden des prises tshetis.
da von solt du dich hueten,
daz uebel vil gerne gueten,
swa sich dir daz fuegen kan,
so wirt dir wip und man
vil holt mit herzen sinne.
got vor allen dingen minne,
so enkan dir nymmer missegan.
swaz ich dir hie geraten han,
daz solt du wol behalten.
den jungen und den alten,
den armen und den richen,
die solt du vil guetlichen
enpfahen und dar zu gruezen,
ane zal vil kummers buezen,
daz got zem und den eren.
ich enkan dich niht baz geleren:
tohter, tuo swaz heize guot.
dar an nieman missetuot,
jehent die besheidenn wisen.
la nieman dich gewisen
daz du bejagest der luete haz.
din gepriset pris der wirt laz,
ob dich die luete nident
und dich mit lobe mident.
da mit, tohter, pflege din der
den longinus mit dem sper
in sine reine siten stach,
da von uns saelden vil geshach.
sin tot was uns gebende
daz wir wurden lebende:
wir warn tot von suenden not,
von der not shiet uns sin tot.
wol uns daz er ie erstarp,
daz vraeuden uns sin tot erwarp,
die urstende dannoch me.
nu tuon wir sinem lebne we,
als ich iuch wil besheiden:
wir tragen haz den heiden,
uns selben und der juedishen diet.
daz jhesum judas verriet,
da von wart unser saelde groz.
vil manig sele des genoz.
nu sin wir den juden gehaz
und muegen uns selben hazzen baz.
da die juden jhesum toten
und in des todes noten,
daz was vil shier ergangen.
nu riten wir und gangen,
nu sprechen wir und gedenken,
wie wir gotes leben gekrenken.
mit uebelr tat zu allen stunden
vrishen wir sine wunden.
tohter, des solt du hueten
daz sie von dir iht blueten,
so wuerdes du sin gesinde.
nie vater gegunde kinde
baz guotes und vil eren.
nu wil ich von dir keren
wider gein munleune hin.
du gist an jamer mir gewin.>
da mit er sich von ir shiet.
sin herze sang des jamers liet
nach siner vil lieben tohter.
von leide vil kume moht er
urlaup genemen zu den herren.
den vordern und den verren
gab er allen sinen segen
und bat ir got mit vlize pflegen.
dem shoenen rennewarte,
getriweliche und harte
bevalh er im alysen,
die vil reinen und die wisen,
die shoenen und die wol geerten.
da sie von ein ander kerten,
sich huop da jamer und leit.
loys gein munleune reit.
da vant er die kuenginne
mit grozem jamers gewinne
und mit herzelichem sere.
ich seite der clage wol mere,
ob ich ez gerne taete,
die ir ietwederz haete,
der kuenc und diu kuengin.
nu wil ihz lazen sin
und ir jamers lazen pflegen.
sie begunden sihz bewegen.
ein ding ist ane laugen:
swaz kumet uz den augen,
daz kumet lihte uz dem muote.
alyse diu reine guote
und ir herzeliep rennewart
fuorn gein portebaliart.
die ritter pflagen vraeude pflege.
ez wart geseit uf dem wege
vil manic suezez maere.
wer dirre und jenr waere
die sagten die aventuere,
die gewizzen ist mir tuere.
ir deheinen ich erkennen kan.
ez fuorn vrawen und man
mit vil maniger kuertzwile.
ez machet manige mile
kurtz ein vil guot geverte.
got alysen gar besherte
vil guot weter, biz daz sie kam
da ir reise ein ende nam.
nu was daz maer vernomen
daz rennewart solte komen
und pflegen da der lande gar.
vil manic ritterlichiu shar
fuor gein im vil shone zuo.
was rennewart da geine tuo?
daz wil ich iu vil rehte sagen.
er hiez halten sinen wagen
und leite sinen harnash an.
da begunde vil manic man
nach sime harnash sprechen.
den balden und den vil vrechen
hiez er daz harnash lazen ligen,
wand, wes sie sich selben zigen,
er truwet ein soelhes her
wol eine slahen uz der wer.
swaz er gebot, daz was getan.
doch enwolt er des niht lan,
ern sante sinen boten dar,
daz der mit vrage naeme war
was ir geverte waere:
ob ungetaufet waere,
sie muesten doln ungemach.
von grozem zorne er daz sprach.
da die boten dar kamen
und disiu maer vernamen
da ershraken sie vil harte
und enbuten rennewarte,
sie waern durch in dar geriten
und heten kume des erbiten
daz er ir herre soelte sin.
< die heiden kummerlichen pin
tuont uns, die sin verfluochet.
sine gnade wir han gesuochet,
daz er uns zu staten geste.
uns tuont die heiden also we
daz wir kume muegen genesen.
wir sueln sin zu rehte wesen.
got der hat in uns gesant.
wir sueln han von siner hant
swaz wir uf der erde han.
wir sueln tuon und dar zu lan
als uns sin wille leret.
vil balde wider keret
und sagt im als wir han gereit.>
der bote balde wider reit
und sagte rennewarte daz
daz nie luete geriten baz.
nu was verlazen der zorn.
die edeln herren hoch geborn
ungerne heten do vermiten,
sie enwaern alle dar geriten.
rennewart enpfiengen sie shone.
dri kuenge mit ir krone
giengen fuer den vil werden.
< swaz wir han uf der erden,
daz han wir gar von iwerr hant:
riche luete und witiu lant,
daz woelle wir hie enpfahen.
wir sueln iu niht versmahen:
wir sin von kueniges vruehte
mit vollekomner zuehte.>
diz sprach ein kuenc besheiden:
< ez muezen nu die heiden
uns gelten swaz sie uns hant genomen.>
< herre, sit gote willekomen!>
sprachen die richen und die armen.
< herre, iuch sol gar erbarmen
daz uns die vervluohten heiden
von vraeuden hant gar gesheiden
und tuont noch mer, ob sie muegen.
nu suelt ir, herre, des gehuegen
daz wir iuch horten zellen
daz iwer vil manlich ellen
in dem strite uf alytshantz
truog vor uns des prises krantz.
ir zefuortet daz gedrenge;
an der breite und an der lenge
hiewet ir ein vil tiefes pfat
und sprachet maniges lebne mat.
iwer kraft sol erste shinen
und gelten den sarrazinen
daz sie iwer lant hant gar verhert.
got uns die saelde hat beshert
mit vil helflichem troste,
der vil manige sele loste
uz dem helleclichen stricke
niewan mit eime blicke
den er dar in geblicte.
der tiuvel da von ershricte,
da er die zesewen ersach
die gar die helle zerbrach.
wir sehen iuch also gerne
als sach den liehten sterne
adam, da er in der helle saz.
herre, ir suelt gelauben daz
daz iu die heiden muezen
gar iwern shaden buezen.>
< nu suelt ir, herre, uns lihen
unser lehen, des niht verzihen,>
sprach der kuenc von beazar.
< min geslaehte ist vil manic jar
kuenc zu beazar gewesen.
heizet iu die kronich lesen,
da sten wir alle geshriben an.> -
< kuenc, reine saelic man,
ich tuon alles des ir gert.
ir sit vil maniger eren wert.
iwer zuht die kure mich lert
daz wirt von mir gemert
iwer guot, und sol ich leben.
ich wil lihen und geben
swers geruochet in dem riche.
nymmer ich dem geswiche
die sint gein mir getruewe.
min alter site ist nuewe
gar hie ueber disiu lant.
swann er iu nu wirt bekant,
so sit ir mir mit herzen holt.
min dienst daz umme iuch versholt
daz ir mir guennet guotes.
und vinde ich iuch des muotes
daz ir mich mit triwen meinet,
habt ir iuch des vereinet,
so tuon ich alles daz ir welt.>
da sprach vil manic werder helt:
< wir dienen iu alle gerne.>
dri kuenge von yberne
fuer rennewarten giengen,
die alle ir krone enpfiengen
shone von rennewartes hant.
wie die kuenge sint genant?
daz wirt iu von mir gesaget,
ob ez zu hoern iu behaget.
ein werder kuenc dar naher gieng,
der sin lant vil shone enpfieng
mit zwelf vanen, die warn brun.
daz was der kuenc koniun,
der was herre zu beazar.
sin lip der was niht zu clar.
von falfeste der kuenc gorgor,
der was von arte ein edel mor.
sin lant daz lag an dem mer;
er muste sin mit staeter wer
gein den heiden naht und tac.
an dem vil hohes prises lac,
der enpfienc sins landes krone
mit fuenfzehen vanen shone,
die warn allesamet rot.
sin manlich ellen im gebot
daz er manigen sig erstreit.
eraclius des niht vermeit,
er enpfienge sine krone da.
sin lant hiez samaria
und was von wazzer veste.
im kamen dicke die geste
die im fuogten manige pine.
manic man der sarrazine
was von im tot gelegen.
er was des libes ein degen:
swa er an die heiden kam,
der deheines sicherheit er nam,
was er zagehaft oder kuene.
nuen vanen, die warn gruene,
da mit er sin lant enpfie.
rennewart do niht enlie,
ern hieze sie zogen uf die vart
hin gein portebaliart.
die geste von im fuorn.
alle sie im e swuoren
zu gestênne gein den heiden.
ritter und vrawen beiden
was liep daz sie so nahen
warn komen daz sie sahen
portebaliart daz lant,
da inne alyse vant
vil maniger hande richeit.
do sie gein dem lande reit,
die sueze wart enpfangen so
daz sie was von herzen vro.
der palas was behangen
mit vil richen ummehangen.
vil goldes drabe glaste;
dem heymlichen und dem gaste
tet ez an den augen shaden.
iz enwas dar uffe niender gaden,
ez enwaer von golde gemal.
und ob da solte sin der gral,
dem man vil heilikeite giht,
ern hete sich ez geshemet niht.
da alyse komen was,
sie erbeizte vor dem palas
und kam dar uf gegangen.
da wart sie wol enpfangen
von maniger vrawen claren,
die gein ir komen waren,
als ez in geboten was.
vil kurtz, clein, gruenes gras
was uf den estrich gestraeut.
alysen lip sich sere vraeut
daz sie gemaches solte pflegen.
nigens und vil manic segen
wart alysen da getan.
die ritter kunden des niht lan,
sie enfueren an ir gemach.
nach hiu ir deheines bote sprach;
daz was im vil unverseit:
des der pfleger niht vermeit,
ern gaebe in mere danne vil.
diz maer ich niht lengen wil.
nieman nihtes da gebrast,
er waer heimlich oder gast.
die franzoyser niht verbaren,
zu portebaliart sie waren
dri tage und niht mere,
sie baten der dane kere
rennewarten al gemeine.
do sprach der getriwe reine
mit vil wol gemuoten siten:
< getoerst ich iuch nu wol gebiten
daz ir bi mir blibet hie,
biz ir besaehet rehte wie
min ding mir gar gestuende,
nu sit irz niht gerne tuende,
da von die bete ich laze.
ich wil iuch iwer straze
vil gueteliche lazen varn.
doch sol alyse daz bewarn,
hat sie noch ir herzen sin,
daz ir von ir iht sheidet hin,
sie engrueze iuch mit ir gabe so
daz ir der gabe werdet vro.>
nu sante sie nach den gesten,
den nidern und den besten,
daz sie hin zu ir alle kaemen
und den segen von ir naemen,
da von sie ir ymmer waeren holt.
sie gab in silber und golt,
als was des mannes wirde wert.
diu rittershaft wart gewert
daz grozer her dehein nie baz.
diu reine alyse niht vergaz,
sie entaete den vrawen sam.
als an wirde was ir nam,
dar nach tet sie die gabe shin.
manic fuerspan und vingerlin
und wol geworht zinture
gab alyse die gehuere
den reinen vrawen claren,
die durch irn willen waren
komen zu portebaliart.
niht langer da gebiten wart.
die vrawen und die werden man
fuorn vil vroeliche dan
gein francriche dem lande.
mit eren ane shande
het gelazn sie alyse.
ir lop noch drumme ich prise
daz sie so reiner tugende pflac.
ir lop ich niht geloben mac
so wol als ez gepriset was.
nie man deheines wibes lop gelas
die lobes werder waere.
nu muoz ich sagen diu maere
diu minem herzen tuont vil we.
nu wil ich daz gedingen e
hin zu den guoten wiben reinen
daz sie lazen ir weinen
und ir herzeliche clage,
so ich nu disen jamer sage,
daz ich ez niht ensagte.
awe! daz ie ertagte
der tag der brahte soelhes leit,
da von grozen kummer leit
alyse und ir vil lieber amis!
ir leit daz was in manige wis:
rennewarten twang diu groze not
daz er wol weste alysen tot;
den sagte im diu gotes stimme.
des was sin muot vil grimme,
swann er vraeuden solte pflegen;
sin hoher muot der was gelegen,
als er gedahte an daz gebote
daz im enboten was von gote
und ez also verborgen truog
daz erz niemanne zuo gewuog
daz er kante al besunder.
ist daz niht ein wunder,
wie er daz ie verbaere
daz er die herzen swaere
truog so lange al eine
und nieman mit im gemeine?
ez ist wunder, daz er nit verdarp.
wie nu rennewart gewarp?
des wil ich iuch besheiden.
ez kamen vil der heiden
gevarn in rennewartes lant.
als im daz maer wart bekant,
do erwurben sie ein michel her.
da mit kamen sie ueber mer,
daz ez dehein kristen innen wart,
in daz lant zu portebaliart.
da der vil kuene rennewart
vernam der heiden hervart,
daz was im harte swaere.
er enbot daz selbe maere
in daz lant zu yberne.
diu maer sie vil ungerne
horten; des landes herren,
den nahen und den verren,
was ir vraeude versniten,
da bi sie doch niht vermiten,
sie entaeten swas ir prise zam:
der junge mit dem alten kam
zu helfe rennewarte.
der was beladen harte
mit vil leitlichem laste.
er begunde truren vaste,
als im der engel hatte entspart,
da alyse swanger wart,
daz sie da von gelaege tot.
daz fuogte rennewarte die not,
daz dem wol gepristen man
al sin manheit gar entran:
daz shuof sin staetiu triwe.
sin herze pflac der riwe,
daz sin vraeude was verzert
und sin hoher muot vil gar erwert.
da er was mit disem unmuote,
alyse diu reine guote
sprach:< saget mir, lieber herre min,
waz tuetet iwers leides pin,
der iuch an vraeuden letzet
und ellens hat entsetzet?> -
< alyse, ich sage dirz niht.
ez ist ein so getane geshiht
daz ich dirs niht mag gesagen,
wan min herzecliches clagen
mich an vraeuden toetet.
min manheit nu ist geloetet
mit eins zagen muote.> -
< jo, herre got der vil guote,
wa von mag diz komen sin?
rennewart, vil lieber herre min,
ich waen, du an mir verzagen wilt:
ich sihe dort vil manigen shilt
und vil manige banier shin.
wilt du ob ez heiden sin?
ir her hat breite sich geshart.
herze lieber rennewart,
gein vester wer dich rihte.> -
< alyse, ich entauge zu nihte
gein strite, rein saelig wip.
wizze fuer war, daz min lip
nymmer prises me gegert,
noch daz min stange, noch min swert
getuot den heyden nymmer slac,
der maniger vor mir tot gelac
in dem strite uf alytshanz.
wart min pris von wirde ie gantz,
daz hat sich gar verkeret.
min manheit diu ist geleret,
daz ich mich niemans getar gewern
der wil des libes mich behern;
also gar bin ich verzaget.
swem daz aber niht behaget,
daz wil ich also lazen sin.
disen kummerlichen pin
dol ich durch staete triwe.
min nahe gende riwe
mich so sere an den vraeuden muewet
daz mir da von der kummer bluewet,
daz leit nie kummers me gebar.
daz ich der ritterlichen shar
nit zu staten mac gestan,
daz muoz mir an daz herze gan:
die dort komen her geriten
mit wol verdahten siten,
daz sich daz wol geflorte her
hat geshart gein maenlicher wer.
sie sint alle wol zu gereche
und geturren wol ir zeche
gestriten nach dem prise.>
des antwurte im alyse.
sie sprach:< lieber herre guot,
wes hastu danne dinen muot
gewent daz dich unpriset?
swaz dich des lasters wiset,
daz gelaubet nit an got.
daz du nu wirst der welte spot,
daz tuot mir an dem herzen we.
rennewart, swaz dir misseste,
daz la durch dine hohen art.
wart ich dir ie durch liebe zart,
des soltu mich geniezzen lan,
und nu mit triwen mir bi gestan
und geben diner helfe trost,
biz daz ich, herre, werde erlost
von dines samen buerde.
gedenke, ob du ie wuerde
gepriset von vil reiner zuht,
und ner die wol gereinten vruht
die mir din minne hat gegeben.
were dins kindelines leben!
hilf im, herre, daz ez genese,
ob joch ich des todes wese:
min sterben das aht ich cleine.> -
< alyse, vrawe vil reine,
swige und merke was ich sage!
ich wil niht langer sin ein zage.
wizze daz dine clagenden wort
pruevent einen micheln mort,
daz muoz geshehen den heiden.
fuer war ich wil sie sheiden
von guote und von den eren.
swelhe aber sich woellent bekeren,
also daz sie sich taufent
und da mit ir leben kaufent,
den wil ich ir leben lan;
daz si, vrawe, durch dich getan.
ich hete got entheizen daz
daz ich getruege nymmer haz
deheiner siner hantgetat.
nu mag des niht wesen rat,
ich enmueze sin ir todes wer.
trage balde mir daz harnash her!
ich muoz aber dragen wafen.
min manheit was entslafen;
ich wil nu daz die wache
den heiden zu ungemache:
min lant sie muezen rumen.
etlicher sich mag versumen
daz in geriwet gar diu vart.>
da er wol gewapent wart
den alle zageheit ie vloch,
dar zu riten man im zoch
einen vil grozen helfant;
den hete der markys im gesant.
terramer sin da vergaz,
do er anderstunt orense besaz
und in dannen treip der vrost
ane slag und ane tyost.
der helfant truog ein ysen dach;
so michelz auge nie gesach.
ez was an koste vil tuere.
rennewart der vil gehuere,
des name von arte was vil her,
tet dem helfant nit mer
wan daz er an den satel greif
und saz druf ane stegereif.
der was vil maniges lobes wert,
fuort umme sich ein michel swert
und eine stange vil swaere.
wie lang diu stange waere?
des han ich niht gemezzen.
manic ritter vil vermezzen
sach vil gerne rennewarten.
vil glich sie dem gebarten
daz sie im helfen wolden.
sie taten als sie solden:
sie enpfiengen in, sam tet er sie.
< wir engesahen soelich wunder nie,>
sprachen sie zu ein ander.
< der wunderliche alexander
so getan wunder nie gesach,
swie vil im wunders do geshach,>
des jahen sie alle gemeine.
< got herre, nu ersheine
din helfe an uns beiden,
den getauften und den heiden!>
so sprach der kuene rennewart;
< wer wiset rehte uns uf die vart
da sie ligen die sarrazine?
sie muezen kummers pine
dulden swa ich sie vinde.
ich wil der maegde kinde
huete bevelhen unsern vanen.
lat iwern pris daz ellen manen!
wir sueln entwichen nymmer fuoz.
die heidenshaft uns lazen muoz
den lip und dar zuo daz guot.
got danne uns die gnade tuot,
swer lit in dem strite tot,
daz nymmer hellecliche not
iwer deheines sele gerueret.
unsern vanen hiute fueret
got selbe mit siner hant.
nu wert ere und dar zuo daz lant!
wol hin, ez wirt nit me gebiten!>
sprach rennewart und begunde biten
von beazar kuniunen,
daz er sinen vanen den brunen
selbe fuorte in den strit.
uf dem wol brunen samit
ein engel was von golde rot.
kuniun tet swas im gebot
der da saz uf dem helfande.
sinen muot er wol erkande:
er vorhte daz in bestuende ein zorn,
daz sin leben waer verlorn.
er sprach:< herre, was ir welt
daz si, wan ich han iu verselt
beide daz guot und auch min leben.>
er hiez im dar den vanen geben.
da mit kerte er uf die vart.
da sprach aber rennewart:
< wol dan, swaz hie ritter si!
und sit dem vanen also bi
daz ez iuch iht geriwe.
kuniun, enpfahe mine triwe,
swer hiute niht den vanen wert,
daz im der tot ist beshert.>
diu rittershaft do niht liez:
als sie rennewart varn hiez,
also fuorn sie alle gemeine.
der groze und der cleine
gahten gein der heidenshaft.
nu hatte der sarrazine kraft
hin uz gesant ir wartman.
die begunden vaste dan
gahen gein der heiden her.
< wol hin, ez hilfet niht diu wer!>
sprachen sie alle mit vorhte,
< des lib uns da entworhte,
der gahet gein uns vaste
mit manigem werden gaste;
sie woellent wern uns daz lant.
er ritet einen helfant,
der uns den sig anervaht;
gein im taugt niht unser maht,
und ob wir heten hers mer
danne der kuenc terramer,
da er uf alytshantze was
und im vil wenig genas
sin her, daz er brahte dar.
daz verlos er alles gar
niwan von des selben hant
der da ist rennewart genant.>
diu heidenshaft pflac sorgen:
< bliben wir hie untze morgen,
des muegen komen wir in not.
ez ist benamen unser tot,
ob wir sin hie beiten.
maenneglich sol sich bereiten
vil balde gein den shiffen.
und werden wir begriffen
hie uze an dem lande,
wir muezen lan zu pfande
den lip gar zu dem guote.
sin staeheline ruote
unser deheinen genesen lat.
swer uf der erden gestat,
dem wirt der tot bekant,>
sus reit der kuenc melachant,
selasye hiez sin riche.
des antwurte im zornliche
der kuenc von partanise.
der hatte vil der prise
bejaget in siner jugende.
er pflag vil ganzer tugende:
durch werdiu wip was er stoltz.
er sprach:< ich wil sin ein boltz,
zu wer mich selbe shiezzen.
iuch soelte vil gar verdriezzen
da von wir alle sin geshant.
vil werder kuenc melachant,
wir sueln rihten uns zu wer.>
< diu wer muoz wesen uf dem mer,>
der kuenc von selasyen sprach,
< ir sahet niht( daz ich da sach)
waz er uf alytshantz begie:
den dritten er niht genesen lie,
der da heizzet rennewart.>
< und tuot ir niht die wider vart,>
sprach der kuenc von partanise,
< irn dunket iuch niht so wise
ir gewinnet ez den shaden,
der uf iuch kan daz laster laden,
daz iuch ymmer druecken muoz.
und sol ich leben, ich tuon iuch buoz
iwers kuenclichen namen.
iwer wirde muoz sich shamen,
daz ir so gar sit verzaget;
der vliuht e man in jaget,
des herze ist gar ane ellen.
ich horte iuch doch ie zellen
daz ir ellens kundet pflegen,
swie gar daz an iu si gelegen.>
zu pantanyse melachant
sprach:< ich behabe wol min lant
vor allen minen genozen.
ir mueget mich niht verstozen
von mines landes krone.
ich wil nach des prises lone
hiute werben baz danne ir.
wol dan die hie sint mit mir!
ich pflege der ersten tyoste
uf beider lones koste,
des libes und der eren.
swer mich wil striten leren,
der sol vil prises han erstriten.
unpris der hat mich noch vermiten,
swie ich nu hie gewirbe.
fuer war ich hiut erstirbe,
oder ich gerite iu so vor
daz min pris vil hohe enbor
muoz vor iwerm prise sweben.
ich will iu die lere geben
und nach dem prise zeigen:
ez sterbent nit wan die veigen.>
die heiden gein dem strite riten.
vil maniges verch wart da versniten.
die heiden warn ungeshart.
nu was auch komen rennewart
daz er wol die heiden sach.
hin zu den sinen er do sprach:
< wol dan, balde hin gein in!
und habet iu allen den gewin
den wir sueln hie gewinnen!
daz sie uns iht entrinnen,
daz sueln mit vlize wir bewarn.
ir sol genesen nymmer barn,
bestent sie an dem lande.
ich pfende sie mit dem pfande
daz ymmer me ist unerlost.
ich wil iu geben einen trost,
daz ich sie alle ertoete
und die erde also geroete
daz sie von bluote ist ymmer rot.
ir suelt gedenken an den tot
den got durch uns hat erliten,
und daz wart sin lip versniten
an dem cruece mit eime sper.
sin tot was unser vraeuden wer.
daz cruece gar sin bluot begoz.
vil manic sele des genoz.
sinen tot den sueln wir rechen,
in dem strite ez also zechen
daz wir sie alle toeten
oder des gelauben noeten.
diu trinitat sol unser pflegen.
wir sueln verdienen den segen
der die helle versperren kan.
in gotes namen nu wol dan!>
sprach der vil kuene rennewart.
do was langer niht gespart:
gein dem strite sie gahten.
do sie den heiden nahten,
rennewart der werde
erbeizte uf die erde
mit siner stange die er truoc:
da mit er eine straze sluoc
durch die heidnishen diet.
swen er mit der stange geriet,
der muost ein sterben kunnen.
gnuoge die entrunnen
von grozer vorhte uf daz mer.
swelhe hatten da die wer,
die muosten alle ligen tot
oder sich loesen von der not,
daz sie sich muosten taufen
und da mit ir leben kaufen.
da die rotte sich gevlahten
und bede glauben vahten
nach hochgelobtem prise,
dem kuenge pantanyse
ersluoc man gar die sine.
dem vil werden sarrazine
begunde daz leben leiden,
daz er so manigen heiden
hete dem tode gegeben,
er sprach:< ez muoz hie min leben
den tot durch rache kiesen:
ich wil den lip verliesen,
daz rennewart mit mir sterbe.>
da er was in dem gewerbe
wie er sinen lip verluere,
do ervaht sin ritterliche kuere
daz gevolget wart von in beiden,
den getauften und den heiden,
daz man in prisen solte.
der werde vil dicke dolte
von den cristen ungemach.
die sine er so mit slegen rach
daz vil der cristen stuerben,
die doch mit strite erwuerben
daz in diu sele gar genas.
swaz dannoch der heiden was,
der wer sie also pflagen
daz sie sich gar bewagen,
swaz in geshehen mohte.
ir wer vil cleine tohte
swa sie rennewart ergreif.
er reit vil manigen umme sweif
nach den werden sarrazinen.
nu liezen die heiden shinen
daz sie vil ellens pflagen,
biz daz sie tot gelagen.
kuniun den vanen fuorte.
nach prise den lip er ruorte,
daz vil maniger von im starp.
zu beiden siten er erwarp
daz man im gap prises vil.
swer daz in strite erwerben wil,
der muoz die rotte brechen
vil geslahen und gestechen
muoz er uf der vinde shar
und bewegen sich vil gar
des libes und des guotes.
kuniun der was des muotes
daz er sich des gar bewag
swar an der pris gelag.
nu kam uf pantanises vart
der vil starke rennewart,
da der streit nach dem prise.
er sprach zu pantanyse:
< saget an, ritter unverzaget,
wie habt ir so verre gejaget
die kristen mit gewalte?
iwer hant vil manigen valte,
da erste sich huob der puneiz.
von der warheit ich daz weiz
daz iwer ritterlichiu tat
vil prises hie erworben hat.
mins hers ist vil geletzet,
min hertze in leit gesetzet.
da von muezt ir mir geben
zu gelte iwer werdes leben.
herre, ir muezet sterben,
oder iu muoz daz leben erwerben
daz ir nemt der kristen tauf.
iuch nert nit anders wan der kauf,
oder wizzet daz ir tot geliget,
ob niht min bet an iu gesiget.>
< ich wil mich lazen toeten
e sunder dankes noeten,
daz ich mich durch iuch taufe
und gar min heil verkaufe.
ich getruwe vor iu wol genesen,
und wil doch ein heiden wesen,>
also sprach der kuenc pantanys.
< minen lib und minen pris
hilft mir min ellen wern.> -
< nu kan nieman iuch ernern,
ir enmuezet geligen tot.
nu wert iuch vaste, des ist iu not!
ir muezt sterben an dirre stat!>
rennewart gein pantanyse trat,
pantanys gein rennewarte.
sie begunden bede harte
hie nach dem prise striten.
ir deweder wolte biten,
ern woelte den andern letzen
und von dem prise entsetzen.
rennewart die stange zoch
ueber daz haubet vil hoch,
nach pantanyse er swancte.
dem swanke er kume entwancte.
vil grozer snelheit er pflac.
pantanys sluog einen slac
uf den kuenc so harte
daz ein vil tieffe sharte
rennewarte in den helm gie,
und daz er struchte an diu knie,
und gevallen was vil nach.
rennewarte wart vil gach:
vil shier er wider uf kam.
die stange er zornliche nam
in bede sine hende
und sprach:< ez wirt din ende
daz du dich getarst min gewern,
da von din leben du muost verzern.> -
< lat die drawe und tuet diu werg!
ich bin wider iuch ein getwerg
und truwe doch genesen wol.> -
< daz ist daz ich besehen sol!>
und sluog gein im vil vaste
mit dem staehelinen aste.
het er in da mit troffen,
im waer daz leben entloffen.
da sprang er von im einen sprung.
der edel reine ritter jung
vil balde wider gein im sprang.
sin baldes ellen in des twang
daz er in dem herzen truoc.
uf rennewarten er do sluoc
daz wart daz swert von bluote naz.
rennewarten muote daz
daz er rot wart von dem bluote.
mit der staehelinen ruote
gab er dem heiden einen slag,
daz er vor im uf der erden lag
gar der sinne vil unversunnen.
gnuoge heiden da entrunnen
und gahten vaste gein dem mer.
ez wart erslagen gar ir her
ane die sich da tauften
und da mit ir leben kauften;
nieman anders do genas.
der selben doch vil luetzel was.
rennewart der kerte dan
und die gevangenen man,
die wolten werden kristen
und da mit ir leben vristen.
er gie ueber den kuenc wider,
den er hete geslagen nider,
und wolt im volle tuon den tot.
pantanys die hende uf bot
und sprach:< herre, la mich leben!
ich wil dir zu gelte geben
bi dem mer ein michel lant
und globe, herre, dir in dine hant
daz ich gar leiste din gebot.> -
< so muostu glauben an got
und den tauf an dich nemen.
kan din herze das gezemen,
so wil ich dir lazen den lip.
die wal in din herze shrip
oder du bist ungenern.
noch wil ich mer an dich gern:
sage vil balde mir din art
oder du verst des todes vart
alles an von mime swerte.>
swez rennewart an im gerte,
nach sinem willen daz geshach.
pantanys mit worten sprach:
< ich wil gerne leben noch.
min vater ist kuenc zu marroch
und ob allen kuengen her
ane einen der heizzet terramer;
vil hoeher ist des selben name.
mins vater bin ich ane shame:
swa man sinen namen nennet,
sin wirde ist baz erkennet
danne tremuntane der sterne.
ez lit hin fuer yeberne
ein kuencriche, daz was min.
da ich hiez ein sarrazin,
des namen muoz ich mich begen,
ob ich lebendig wil besten,>
sprach pantanys der vil werde.
< swie breit nu ist diu erde,
mins vater ist der dritte teil.
nie baz wart dehein leben veil
danne daz min, sit ihs vinde.
des kaufes ich niht erwinde.
herre, lat mich uf stan!
ich wil min gelubde war lan.>
als er was ufgestanden
und in die heiden erkanden,
vil michel weinen do da wart.
< waz wirret iu?> sprach rennewart,
< des suelt ir mich besheiden!
erkennet ir disen heiden,
der pfliget so grozer trure?> -
< unser vraeude hat die shure
verslagen ymmer mere.
mit vil hertzelichem sere
sin wir nu gar bestricket.
unser hoher pris ist genicket,
vrau saelde ist uns entrunnen.
ob wir ie guot gewunnen,
daz ist uns tuere worden.
unser herze daz muoz horden
so grozes leit daz ymmer wert.
nu muoz der shilt, dar zuo daz swert
ymmer mer uns sin ein gast.
uns ist von leide ein swaerer last
uf die vraeude nu geladen.
unser herze muoz in jamer baden
und doln vil manige pine.>
sus clagten die sarrazine
ir vil groz leit rennewarte.
< woelt ir vernemen des arte
den ir hie habet genoetet
und an vraeuden gar getoetet?>
do sprach ein wiser heiden,
< nu wil ich iuch gar besheiden.>
rennewart des antwuerte bot
und sprach:< ez ist dehein not.
mir endarf nieman zellen
des werden mannes ellen;
fuer war daz ist mir wol bekant.
hie hat sin manlichiu hant
vil manigen man vershroten.
der wunden noch der toten
nieman hie dehein ahte weiz.
mit vil grozem vlize er sich vleiz
wie er prises vil bejagte.
swer mir da von iht sagte,
daz waer ein verlornes maere.
sin lip was mir gevaere:
sin swert mir min haubt brach,
baz nieman sin geverte sach.
nu wol dan!> sprach rennewart,
< wir suln zu portebaliart
so werde kristen machen
daz got muoz sueze lachen.
sit vro und gehabet iuch wol!
got im selben danken sol,
daz ir sine kint sit worden
und gar komen uz dem orden
den gar der tiuvel minnet.
wol im swer dem entrinnet!
er buwet die tieffen helle.
vil saelig ich iuch zelle
daz ir gote worden sint.
al die heidenshaft ist blint
mit wol gesehenden augen.
wizzet, ez ist ane laugen:
ich waz etteswanne ein sarrazin,
und ist noch hiute der vater min
von kordes der kuenc terramer,
dem ich vil manige herze ser
han getan bi minen tagen.
von miner hant wart erslagen
ein min bruoder uf alytshantz.
nu ist daz paradys so glantz
und ist so reine und so guot
daz mir niht we sin sterben tuot.
da von suelt ir iuch wol gehaben!>
die heiden bliben unbegraben.
swaz der cristen lac da tot,
den lebenden rennewart gebot
daz man sie alle fuorte dan.
da man sie suochen began,
do was der toten deheine,
ern laege in eime steine
von marmel shoene und wis.
got der hatte sinen vliz
erzeiget harte wol dar an.
nu was da niender heidensh man,
ern mueste daz selbe zeichen sehen
daz an den sinen was geshehen,
des wunderte sie vil harte.
ez fuor mit rennewarte
heim diu heidenshaft vil gar.
rennewart der kristen shar
gap gar daz guot der heiden,
da sie warn von gesheiden,
umme ir dienst da zu solde,
swie vil ieglicher wolde,
silbers und goldes vil.
da was spise ane zil
von korne, vleishe und wine.
rennewart der hiez die sine
mit vlizze daz behalten,
des landes al walten
iustiere potestaten.
mit willen sie daz taten.
vil cleine sie da liezen
swes sie mohten geniezen:
daz heimten sie vil gerne.
die kuenge von yberne
wolten heim varn zu lande.
sie hatten da gelazen zu pfande
vil manigen wol gepristen man,
den der saelden ich wol gan
daz sie tot warn gelegen,
daz got der sele kunde pflegen.
kuenc kuniun von beazar
der het verlorn uz siner shar
wol tusent ritter oder baz.
< von des bluote wart daz cruece naz,
der mueze uns geben sin riche.
nu sprechet alle geliche
mit reinem herzen armen!>
kuniun der kunde ramen
in strite wol des prises tat.
sin vane vil des prises hat.
dar ane stuont ein engel.
drunder was vil groz getengel
von vil swerten, diu da clungen.
ietweder nach prise rungen
die kristen und die heiden.
vil maniger da wart gesheiden
von sines verches libe.
gote und guotem wibe
da vil wol gedienet wart.
der reine sueze rennewart
begunde die ritter alle biten
daz sie mit im zu huse riten.
ungerne sie daz taten.
mit vlize sie in baten
daz er sie ez erlieze.
swanne er sie komen hieze,
des waern danne sie gereht.
< ez muoz der ritter und der kneht
diz vil reine taufen sehen,
daz pantanyse sol geshehen
und vil gar den sinen,
den werden sarrazinen.>
swaz er gebot, daz geshach.
rennewart mit vraeuden sprach:
< uns ist vil wol gelungen:
wir han vil heiles errungen.
swaz wir luete han verlorn,
die hat im selbe got erkorn;
des ich im vil wol gan.
wir han gevangen einen man
der got immer dienen sol.
ich weiz von rehter warheit wol,
der noch von arte ist also her
so min vater terramer.
so han wir manigen sarrazin
der wol von arte hoch mac sin.
die dienent nu der trinitat.
daz er ir dienstes gefuere hat,
da von sueln wir wesen vro,
daz got den sinen tuot also
daz er in git sin paradyse.>
er ist getriwe und vil wise
der ez bringen kan dahin
daz in leret daz sin sin,
daz er an dem jungsten tage
genesen ist vor aller clage.
swer so sine jar verzert
daz im diu helle ist beshert,
der hat sich selben betrogen
und von gote gar gezogen.
wir sueln mit vlize daz bewarn
daz wir iht so missevarn
daz wir sten zur winstern hant,
so muoz diu sele wesen ein pfant
fuer alle unser missetat.
swer sich in suenden vinden lat,
ane zwivel der ist verlorn.
rennewart der hochgeborn
zu portebaliarte kam.
do alyse daz vernam
wie ez im was ergangen,
er wart von ir enpfangen
mit vil getriwem gruoze:
diu sueze kuste in vil suoze.
vil reine was er enpfangen:
sie dructe in an die wangen
und kuste in dicke an den munt.
da von wart sinem herzen kunt
aber sin lange werndes leit,
daz er durh sin triwe leit.
daz leit was alysen tot.
diu angest vraeude im verbot,
die er hete gein der stunt
daz ir sterben wuerde kunt.
der tot ir nahete vaste:
mit des leides laste
wolt er ymmer sin beladen.
wir sueln clagen noch den shaden
der an alysen geshach.
wirtshaft und vil guot gemach
shuf man den werden gesten
von erste biz hin zu den lesten.
nu besante der reine rennewart
den byshof von portebaliart,
den reinen und den wisen,
daz er taufte pantanysen.
der byshof kam vil shiere
und ander byshove viere
mit den pfaffen harte vil.
< wizzet, herre, was ich wil,>
sprach der getriwe rennewart,
< ez ist wol gewendet iwer vart:
disen kuenc den suelt ir taufen.
sin lip der wil sich slaufen
uz suendehafter shulde
und werben umme des hulde
der des paradyses pfliget
und allen kriegen an gesiget.>
die byshoeve sprachen:< demarzi!> -
< swer werden woelle suenden vri,
dem staete got den reinen muot.
ich bin der daz vil gerne tuot
der machet einen kristen hie.
lieber getat getet ich nie,
sit ich von ersten byshof wart.>
zu dem byshove sprach rennewart:
< dise heiden woellen gar taufen sich;
des vraewe ich mit herzen mich,
swa gotes hantgetat ir reht
machet von der kruemme sleht.
gip her den brunnen und ein buoch!
la waeshen mich von in den fluoch
der der sele fueget shaden!>
er hiez dar die pfaffen laden.
bi ir ammet er in gebot
daz sie von des ungelauben not
die heiden balde heilten
und under sich sie teilten,
als ez gezuge ie den man.
der byshof huop daz taufen an.
do der tauf gesegent wart,
do sprach der getriwe rennewart:
< nu suelt ir werden sin tote
und behalten daz gebote
daz diu kristenheite hat.>
< ich bin der daz niht enlat,>
der byshof guetlichen sprach.
da diu volge da geshach,
da bat er kuniunen
offenliche ane runen,
daz der getriwe staete
al daz selbe durch got taete.
< so wil ich der dritte wesen.
sin lip der mag vil wol genesen
in kristenlichem lebne,
und wil er leiten ebne
den tauf nach gotes lone,
swer si under siner krone,
die heize werden kristen!>
< wir sueln niht langer vristen,>
sprach der byshof vil reine,
< im werde der tauf gemeine
und tuo dar nach daz si guot.
got gebe im kristenlichen muot.>
in den tauf er in da stiez.
nihtesniht er bliben liez:
swaz der tauf sol rehtes han,
daz wart im alles getan
und wart von sin selbes bet
in dem taufe genamet bonfet.
disen namen wolt er haben
und jenen namen abe shaben.
do bonfet den tauf enpfie,
der reine werde niht enlie,
ern spraeche:< ich wil min leben
gote und siner muoter geben
und alles min guot,
daz got staete minen muot,
daz im min dienst si wert.
herre, ich opfer dir min swert
dar zu min lant zu epheie.
der kristenheit ich zeie
daz ich nymmer gote gewenke,
und minen got ich niht enkrenke
an deheiner slahte sachen.
got herre, ich wil dir machen
ein vil riches hospitale.
dar inne sueln zu allem male
wol fuenf hundert ritter sin,
ob uns iht tuon die sarrazin,
daz wir daz vil vaste wern
und mit der wer die sele nern.
« zu dem swerte » sol ez sin genant.
ich wil da dienen der gotes hant,
daz sie mir vil gnaedic wirt.
der ritter deheiner daz verbirt,>
die den tauf da enpfiengen,
zu rennewarte sie giengen
und taten gar die selben tat
die vil wol dem taufe stat.
fuenfzehen tusent ir waren
die do daz niht verbaren,
sie enhielten den gelauben gar.
nu fuor mit der selben shar
der kuenc bonfet von dan.
mit im vil manic werder man.
da er kam hin zu epheie,
an der sele niht der veie,
sin geluebde er war liez
daz er gote dort enthiez:
in dirre welte er so gewarp,
do der lip im hie starp,
daz diu sele ist dort genesen.
ich soelte diz maer lazen wesen
und fuerbaz niht jagen.
ez seit so jaemerliches clagen
daz ez iuch machet lihte unvro.
< war zu hoeret disiu dro?>
beginnet maniger sprechen,
< wil erz nu abe brechen?>
des beginnent jehen gnuoge,
daz si gar ein unfuoge.
durch daz ich niht spriche fuerbaz,
wan ez ist mins herzen haz,
ob ez dehein valsher vernimet,
niht zu hoern ez dem gezimet.
nu wil ich ez aber wagen
und lazen varn min bagen,
und aber mere tihten,
diz buoch an daz ende rihten
durch die vil reinen guoten.
den bosen valsh gemuoten
wil ich cleine dienen dran.
vil kume ich doch gesagen kan
die vil grozlichen dol.
diu vraeude wart des leides zol.
diu vraeude muoste gar geligen.
daz truren kunde ir angesigen,
daz sie wart gesheiden
von den gelieben beiden.
nu was komen der selbe tac
da hin diu zit gesprochen lac,
daz waz alysen zal da hin.
nu riet daz ir reiner sin
daz sie einen appet besante,
als got sie des mante.
sin cleit was ein kutte gra
und lag sin closter nahen da.
do der appet zu ir kam,
alyse in sunderbare nam
und tet wider in ir bihte.
ir angest warn niht lihte,
die sie hatte umme den tot.
ir reines herze ir gebot
daz sie vil gar daz seite
swaz sie gesuendet heite,
ez waer diz oder daz.
einer shulde sie niht vergaz:
gedaenke, werke oder wort,
swaz sie gesehen oder gehort
hatte, des sie gar verjach.
do diu reine bihte geshach,
do iesh diu reine alyse
suoze der sele spise,
daz vil here gotes bluot,
daz der sele vil sanfte tuot,
wan ez dem helle viure wert.
wol im wart swem ez ist beshert
daz vil reine paradyse.
< owe mir!> sprach alyse,
< daz ich ie gesach die welt!
ir lon git vil swaches gelt,
so sie den dienst shiltet.
diu sele des engiltet,
swanne sie den lip rumet.>
sprach alyse,< des mich id sumet,
gebt mir her daz reine brot!>
der appet tet swaz sie gebot.
do sie daz here bluot enpfieng,
der appet von der vrawen gieng.
er bat ir got mit vlize pflegen
und gab ir sinen reinen segen.
nu kam rennewart zuhant;
als dem reinen wart bekant,
daz alyse diu vil guote
bewart was mit dem bluote
daz gotes vleish ist und lip,
er sprach:< reine saelic wip,
ist dir id worden baz?
der staeter triwen nie vergaz,
der troeste, vrawe, mich an dir.> -
< rennewart, der bete enbir!
got mueze der sele pflegen!
ich han des libes mich bewegen.
ez ist zu groz min buerde.
ich waen, kein wip ie wuerde
bevangen mit soelhen noeten.
min kint daz wil mich toeten,
daz wizze, lieber herre.
nu getruwe ich dir vil verre
ueber die armen sele min,
die la dir, herre, bevolhen sin.
herze lieber rennewart,
nie man wibe lieber wart,
so du mir mit triwen bist.
wir muezen uns in kurtzer vrist
von ein ander sheiden.
der sheit der git uns beiden
vil sender hertze sere.
ich engesihe dich nymmer mere,
swenne ich genise des kindes.
die warheit du bevindes
e danne morgen daz ez tage.>
da was so jaemerlichiu clage
daz iuch noch erbarmen sol
ir vil kummerlicher dol.
rennewart sprach vil dicke awe,
diu reine alyse michels me.
ir vraeude was vershuret,
ir sueze minne ersuret,
alliu wunne in was verspart.
< vil herzelieber rennewart,>
diu vil reine alyse sprach,
< awe! daz ich dich ie gesach!
was leides mir daz bringet!
min not diu wirt geringet
als nu min lip erstirbet.>
< nu wizze daz mir erwirbet
din tot werndes ungemach;>
rennewart hin zu alysen sprach.
< got helfe mir, so du sterbest,
daz du e hie erwerbest,
vil reine liebe alyse,
daz hymelishe paradyse.
ich weiz wol daz diu reine maget
an dir helfe ist unverzaget,
beide dort und auch hie.
got den sinen nie verlie,
diz weiz ich fuer die warheit wol.
daz dich angestliche dol
an der sele gar vergat,
des getruwe ich der trinitat.
ich weiz wol, swanne din reines leben
dem tode wirt gegeben,
daz din sel ist erlost.>
< rennewart, din guoter trost,>
sprach alyse diu vil reine,
< der hilfet mich cleine,
ane die mit dem worte
des todes durch mich bekorte,
der troste mich vil armen.
nu kan in doch erbarmen,
swer mit kummer ringet.
min hertze an sie gedinget
diu swanger wart von worte,
daz sie der helle porte
heize vor mir sliezen.
ich sol ir guete geniezen,
der pfliget diu reine vrawe,
daz ich die wunne shawe
diu in dem paradyse ist.
du ensolt niht langer vrist,
herre, bi mir hie bestan.
ez muoz an ein sheiden gan,
daz ane zwivel ymmer wert.
min lip an dich mit triwen gert,
daz du die armen sele min
dir bevolhen lazest sin.
gang her und kuesse mich!
ich gesihe nymmer mere dich,
als ich nu von dir sheide.>
hie was dem herzeleide
komen sin osterlicher tac:
ir ietwederz herze pflac
leides mer danne zu vil.
alyse spilte des todes spil
mit wewe die inz herze gie.
grozern jamer vriesh ich nie
danne under den gelieben wart.
der wol gereinte rennewart
begunde alysen kuessen.
mit wazzerlichen guessen
ir wange sie do natzten.
ir herze sie entsatzten
von allem hohen muote.
alyse diu vil guote
sus shiet von rennewarte.
alysen begunden harte
die wewen rueren den lip.
er sprach:< vil reine saelic wip,
got mueze din mit helfe pflegen.
ich wil mich vraeuden gar bewegen,
als ich dich, vrawe, verluese:
die welt ich so verkuese
daz ich ymmer truric bin.>
da mit gieng er von ir hin
und gesach sie nymmer me.
alysen der wart also we
daz ein michel wunder was
daz dehein wile sie genas.
die reinen, werden, jungen
solten clagen alle zungen.
ez enwart wiplicher leben
reinem wibe nie gegeben.
awe! daz ymmer stirbet wip,
diu nymmer gelat ir reinen lip
getuon daz den êrn entrinnen mac!
alyse gar der dinge pflac
daz wol zam wibes eren.
nu rang mit herze seren
alyse, die ir taten we.
die reine dicke lute shre
hin zu der maget vil suezen,
diu wol kan kummer buezen,
daz sie zu troste ir kaeme
und ir lip von kummer naeme.
do sie dise reine bet
mit hertzen innenclichen tet,
got enwolte niht enbern,
sie enmueste daz kint gebern.
daz geshach mit vil grozer not.
von der geburte lac sie tot.
soelch groeze an dem kinde lac
daz ihz wol baltlichen mac
sagen, als saget daz maere,
daz ez wol grozer waere
danne eins daz jaerig was.
alysen lip da von zerbras,
e sie daz kint gebaere.
awe der herzen swaere,
die rennewart da von leit!
daz leit im vraeude so versneit
daz ym diu welt unmaere wart.
mich erbarmet noch daz rennewart
wart gar der vraeuden weise.
alysen toetlich reise
von vraeuden shiet sin herze.
da begunde sins leides smerze
an herzen riwe sich enthaben,
da er ersach den shoenen knaben.
der geviel im also wol
daz sin kummerlichiu dol
sich begunde mazen.
rennewart niht wolte lazen,
ern naeme ez in sine hant
und sprach:< din lip wirt genant
in dem taufe malefer.
kerubym, der engel her,
disen namen mir gebot
und kunte mir alysen tot:
swanne sie dich gebaere,
daz ez ir ende waere.
vil ungerne glaubt ich daz.
der warheit wart ich so gehaz
daz nieman glauben kunde.
daz uns zwein got niht gunde,
sun, der lieben muoter din.
des muoz min herze jamers pin
doln mine lebende tage.
daz ich des lebens niht verzage,
des wendes du mich, reiniu vruht.
diner muoter wol gerndiu zuht
hat vil leides mir beshert
und vraeuden leben vil gar erwert.
wol mich, sun, dins libes,
sit ich eins reinen wibes
niht solte haben langer vrist,
daz doch du genesen bist,
min vil herze liebes kint!
ir herren alle die hie sint,
vraeut iuch dirre geburte!
vil vintliche hurte
tuot er noch in den striten,
so daz im zu beiden siten
der pris muoz gar beliben:
gote und guoten wiben
sol er noch zu dienste werden.
we mir der reinen werden,
herre got, vil reiner guoter!
dises cleinen kindes muoter,
daz du im die hast genomen,
deste baz soltu im zu helfe komen
und in dine gnade nemen.
herre, daz mueze dir gezemen.
maria, vil sueze vrawe,
tu dine vil reine shawe
an disem weisen cleine!
dine genade im besheine
gein im den din lip gebar!
swer dir ie clagte swaz im war,
din helfe im ershein zuhant.
ich weiz doch wol, du bist genant
muoter der erbarmunge.
wistes du, wie mich twunge
von leide herze swaere,
din gnade trost mir bere.
min leit wil ich dir nennen:
vrawe, ruoche wol erkennen
mine herzeliche not.
vrawe reine, mir ist tot
ein wip, daz nie reiner wip
wart geborn. ir reiner lip,
waz der durch iuch hat erliten!
des ich dich, vrawe, woelle biten,
des sol ich von dir sin gewert.
alysen sele ist wol wert
daz sie sitze an der stat
da die rehten sint gesat.
an dine gnade ich mere ger,
daz der weise malefer
mir hie belibe lebende.
die gnade wis mir gebende,
daz ich da hin mueze leben,
biz daz ich daz reine leben
verdiene daz niht endes hat.
swa ich getet ie missetat,
die han ich gebuezet wol
mit der vil leitlichen dol
daz alyse ist tot gelegen.
ich muoz ymmer jamers pflegen
biz mir got die gnade tuot.
sich senet ymmer doch min muot
nach alysen suezen minne.
hymelischiu kuenginne,
nu tu mir diner gnaden shin
und kum zu trost uns allen drin:
mir und alysen und malefern!
vrawe, des ruoche mich gewern,
als ich dich gebeten han.>
nu kam ein vrawe gegan,
do er stuont in dirre clage.
< herre, hoeret was ich sage,>
sprach sie und nam in sunder,
< uns ist geshehen ein wunder:
do min vrawe also gewarp
daz ir reiner lip erstarp,
do kam ein also suzer smag,
der smag so grozer krefte pflag,
ob do waern gar gewesen
die wuertze da von hant gelesen
galienus und sin undertan,
niht groezer kraft moeht er gehan.
dar zu wir horten singen
die engel, des wir gedingen,
sie habent geanfanget sie.>
rennewart do niht enlie,
er engaebe von im daz kint.
< wizzet daz ir saelig sint,>
hin zu der ammen er sprach,
< shaffet dem kinde guot gemach!
darumme gibe ich iu genuoc.>
daz kindelin diu amme truoc
da sin wol gepflegen wart.
< wir sueln gen,> sprach rennewart,
< und die gnade besehen
die an alysen ist geshehen.
got hat ein zeichen da getan;
da von ich gedingen han,
daz diu vil reine alyse
si in dem paradyse.>
da er bevant die warheit,
als im da vor was geseit,
da huob sich ein niwes clagen.
er wolte an vraeuden verzagen:
da er sie uf der bare sach,
harte jaemerliche er sprach:
< awe ymmer, awe mir!
daz ich, alyse, din enbir,
des muoz min sende clage
wesen mine lebende tage.
der gedanc mir vraeude krenket,
als des min herze gedenket,
wie geliep wir ein ander waren,
und wie gar wir verbaren
gein ein ander allen haz,
und taten bede gerne daz
swaz gein liepshaft sich gezoch.
alysen lop daz was so hoch
daz ez mir vraeude nidert.
min herze gar verwidert
swaz git hoch gemuete.
daz gezam wol wibes guete,
daz was vil gar ir herzen pflege.
ob ich ir leben iht anders wege
nur wan als diu warheit saget,
so si got an mir verzaget,
swes ich ymmer in gebite.
ir lip der was so wol gesite
daz mich ir sterben muewet
und ymmer sende swaere bluewet;
die swaere birt vil leide.
we mir der hine sheide
die ich, alyse, von dir tuo!
alrerst gent mir sorge zuo,
so du, vrawe, wirst begraben.
ich wil ymmer staete haben
ein leit daz in dem herzen lige.
ich enweiz wes ich mich selben zige,
wuerde ich ymmer mere vro;
min leben muoz beliben so
daz ich ymmer sende riwe
von tage zu tage niwe.
vil grozen kummer mir daz git
daz hie uf dirre bare lit.
nie so liebes mir niht wart.>
nu gang hin, armer rennewart,
( du enmaht leide niht entlaufen)
und heiz den knaben taufen
des muoter von im liget tot!
rennewart in der grozen not
den byshof do besante.
nach dem vil boten rante,
der bishof da vil shiere kam.
den jungen weisen man da nam,
hin zu dem taufe man in truoc.
da was mere danne genuoc
der pfaffen und der rittershaft.
daz leit gewan nie grozer kraft
danne da an dem gesinde.
der bishof tet dem kinde
swaz zu dem taufe horte:
mit manigem guoten worte
segent er tauf und den knaben.
uz dem taufe wart er erhaben
von des reinen bishoves hant
und wart malafer genant.
ez hatte auch ander werde toten,
den daz mit bete was geboten
daz gevatern wurden sie.
groezer kint da wart nie
geborn als diz was,
da von diu muoter niht genas.
ez jahen die da waren,
ein kint von fuenf jaren
daz enwaer niht also groz.
sin muoter cleine des genoz,
ob ir welt der warheit jehen.
do der tauf was geshehen,
do wart jamers da genuoc.
alysen man zu muenster truoc,
da man ir singen solde.
daz got von hymel wolde,
swanne erstuerbe mir der lip,
daz ich als daz reine wip
der erden bevolhen wuerde
und daz miner suenden buerde
danne waer also eine!
alyse diu vil reine
wart getragen zu dem grabe.
von jamer michel ungehabe
wart, do man sie leite drin.
ez endorft nie herzelicher pin
an deheim gesinde werden,
do man die reinen werden
mit der erde gar bewarf.
niht mer ich da von sagen darf:
daz liut was trurig ueber al.
in dem leide man verstal
daz kint daz in der wiegen lac.
die amme die des kindes pflac
wider die kaufluete ez verriet,
mit den sie von dannen shiet.
da sie daz kint genamen
und zu dem mer wider kamen,
sie satzten an ir seitiez.
der meister sie vil balde hiez
von der habe ziehen.
sie begunden vaste vliehen
mit dem cleinen marnaere.
do rennewart diu maere
umme sin liebes kint vernam,
deheinr vraeuden in do gezam:
er begunde ez clagen sere.
siner clage der was mere
danne ir ie man gewuenne.
< ist ieman der mir kuenne
die rehten warheit gesagen,
wer mir min kint habe entragen
oder war sie sint komen,
die mir daz kint hant genomen?
nu la dich, herre, min ungemach,>
in grozem leide er daz sprach,
< erbarmen und mine not:
min liebes wip die ist tot,
min liebes kint ist mir verstoln.
min hertze daz muoz kummer doln
von disen leiden beiden.
got herre, ob ich ein heiden
noch mit dem glauben waere,
so herzeliche swaere
du mir niht beshertest.
da du, herre, mich behertest
mins wibes, was des niht genuoc?
in dime dienste ich doch sluoc
manigen werden sarrazin.
han ich da mit herzen pin
verdienet, lieber herre?
ich waene wol, ez ist merre
min kummer und min ungemach
danne diner muoter, do sie dich sach
an dem heren cruece toeten.
ich waen, du wilt mich noeten
daz von leide ich tot gelige.
fuer war ich laze dir den sige
vil gerne an mir erwerben.
und solte ich ietzunt sterben,
min wille guot daz waere.
mir ist daz leben unmaere:
ich han verlorn kint und wip.
da von muoz min leidig lip
sich sheiden von der welte.
kanstu mit leides gelte
dienstes lonen, suezer got,
mir hat der tot von dime gebot
getan an liebe grozen shaden.
ich bin von jamer ueber laden
den ich han nach mime kinde.
ob ich daz niht, herre, vinde,
so wilt du helf an mir verzagen.
nu hoer ich doch daz von dir sagen
daz du sist bezzer danne guot.
swaz mir din guete leides tuot,
des muoz din goetlicher name
komen in vil groze shame.
minen shaden du mir gelten muost
oder fuer war du missetuost
und shrie ich ueber dich wafen.
sol gein dir helfen strafen,
so han ich dirs genuoc getan.
daz machet, herre, daz ich han
von leide verlorn minen sin.
got herre, wizze daz ich bin
dir zu dienste vil bereit.
mich riwet swaz ich han geseit
in dem herzen vil sere.
nu wil ich nach diner lere
gar der welte mich begeben
und gar nach dinem willen leben.
herre, gib mir dinen rat!
min mut sich des vereinet hat
daz nymmer me durch keine not
gelit kein menshe von mir tot
ane die, swer die noch sint,
die mir verstoln hant min kint;
die muezen ymmer minen haz
tragen, herre, umme daz
daz sie mir fuogten dise not,
do mir min liebes wip was tot,
daz sie mir staln do den knaben.
mit dem ich vraeude solte haben,
des hant sie mich erwendet
und min hertze gar gepfendet
ymmer an hohem muote.
got herre, in diner huote
habe min kint swa daz ist,
und daz ich gelebe noch die vrist
daz ich sinen lip gesehe,
und daz in kurtzem zil geshehe,
so zergat min ungemach.>
hin zu den rittern er do sprach:
< ir herren, ist ez iwer rat,
min muot mir daz geraten hat
daz ich einen boten vil drate
nach iwer aller rate
sende nach dem kuenge loyse
und im enbiete, daz alyse
an dem kinde si tot,
und daz ich lebe in grozer not,
und die ymmer mueze doln,
und daz mir si daz kint verstoln,
und von herzeleiden
die ich han von in beiden
habe ich mich der welte glaubet,
sit daz mich got beraubet
wibes und mins kindes hat.
zu sime gebote ez alles stat.
nu tue mir swaz er welle.
nymmer ich daz gezelle
wan vil gar zu guote.
er hat mit sinem bluote
her zuo mir daz gekaufet
daz ich mich han getaufet.
tuo mir swaz sin gnade si.
ir suelt enbieten im da bi
und mit triwen heizen sagen,
daz er bi vil kurtzen tagen
kome her zu lande,
daz er laster oder shande
von ieman hie gewinne.
ich wil in der reinen minne
allez min harnash an mir tragen.
ich han vil manigen erslagen
des mage mir sint unbekant.
swar ich kere in diu lant,
als man mich gewapent siht,
so entuot mir nieman niht.
dar zuo sol diu stange min
uf dem wege min romstap sin.
dar zuo suelt ir in kurtzer stunt
tuon dem vil getriwen kunt
willehalme dem markyse:
enbietet im, in welher wise
ich von dem lande gesheiden bin.
hat er sinen alten sin,
so kumet er in kurtzer vrist.
nu wil ich langer keine wist
hie in disem lande han.
habe ich hie ieman iht getan,
der sol durch got daz lazen varn.
iuch mueze alle wol bewarn
diu reine maget und ir kint,
die pflegen aller die hie sint.>
nu mohte man an den vrawen
vil grozen jamer shawen,
an grozen und an cleinen.
die begunden alle weinen
von herzeleide daz sie twang.
rennewart vil grozen dang
ir dienstes in allen sagte.
in leide der unverzagte
sprach:< ich wil iuch gote ergeben;
der beware iu sele und leben
durch sine reine namen dri.
und swaz iu guot und ere si,
daz gebe iu gar sin guete
durch reinen suezen muete.>
do der tugenthafte man
von in shiet so suoze dan,
er sprach:< ich wil des niht enlan,
ich enwelle uf mine straze gan
und niht langer wesen hie.>
der hoch geborne da niht enlie,
er enshiede von dannen.
den wiben und den mannen
wart herzelichen leide
umme sin dannen sheide.
do er dannen geshiet,
war des reinen vart geriet?
daz sage ich, so des zit wirt;
biz daz ez min munt verbirt.
ob von leide ieman stirbet
und ob leit den tot erwirbet,
do mohte loys wol sterben
und sin leit den tot erwerben.
do er vriesh disiu maere
und die kummerlichen swaere,
und der luterliche smertze
im niht sin leidig herze
in dem libe gar zerbrach,
fuer war ein wunder dran geshach.
er sprach dicke:< we mir we!
sol ich dich, tohter, nymmer me
gesehen? wie daz min herze muet
ein leit, dar inne kummer bluet,
der vil jamers mir kan gebern.
daz ich din, tohter, sol enbern,
darumme ich ymmer trurig bin.
min verlust an beiden hat gewin.
awe! fuerste vil hoch geborn,
und enhete ich niht wan dich verlorn,
von dem ungefuegen shaden
waer ich dannoch ueberladen
mit vil manicvalten noeten.
nu beginnet die kuenginne toeten
diz leit, als siz bevindet.
an clage sie niht erwindet,
sie clage biz an die selben zit
dar ir der tot gesprochen lit.
weder mag ihz der reinen sagen
oder sol ihz fuerbaz verdagen,
herze, des gib mir den rat!
ich wil genenden, swie ez ergat,
und sagen ir diu maere.
ob ich die sage verbaere,
daz fuogte lihte mir ir haz.
mir kumet ein sagen verre baz.>
er gie zuo der kuenginne;
mit vil wol verdahtem sinne
des herzeleides er verjach.
diu kuengin groz ungemach
da von muoste gar liden
und alle vraeude miden.
von der jaemerlichen not
lag sie, als sie waere tot,
ein also lange wile
daz ein man wol eine mile
gegangen waer an shoenem wege.
daz ich ir leit zu rehte wege,
des duehte liht iuch zu lang.
irn lip doch der kummer twang,
daz ir der lip mit not beleip.
do diu vrawe des vil getreip,
sie begunde siz begeben;
da bleib ir daz leben.
erste wart ir clage niwe.
sie sprach:< min clagende riwe
muoz mir biz an daz ende wern.
loys, nu ruoche mich gewern
des ich, herre, an dich muote!
daz kumet uns gar zu guote.> -
< la horn wes du woelles biten!
ein gewern wirt hie niht vermiten,
daz wizze, reine saelig wip.
swaz ich nit tuon durch dinen lip,
fuerbaz endarf des nieman gern.
sprich an! ich wil dich gewern.> -
< da var gein portebaliart!
daz lant ist, herre, unbewart,
und huete daz uns die heiden,
herre, da von iht sheiden,
und besende den markys,
der ist manhaft und wis,
daz er gein dir kome dar,
und daz er werlichen var,
so enkan dir gewerren niht.
swie ez gahes dir geshiht,
nieman sol sins leides clagen
so nahen in dem hertzen tragen
daz er da von iht uebersehe
swa von im laster geshehe.
ich enmag niht gahens volle clagen:
min leit daz wil ich ymmer tragen
versigelt in mins herzen shrin.> -
< herzeliebe vrawe min,
swaz dar an din wille ist,
daz geshiht in kurtzer vrist.>
da mit bereite er sich da hin.
nu vuerhte ich sere, daz min sin
niht zu rehte kuenne sagen
daz vil herzecliche clagen
daz der markys begie,
da man in daz wizzen lie
daz alyse daz reine wip
was tot, und daz des kindes lip
rennewarte was genomen,
und er enweste war was komen
rennewart, der swager sin,
des wuohs im kummerlicher pin
in sins herzen grunde.
nieman in getroesten kunde
von seneclicher swaere.
ob sin herze eins wibes waere
von rehter arte gewesen,
ez waer von leide baz genesen.
willehalm vil jaemerlichen sprach,
do er an kyburge sach:
< kyburc, vil sueze amie,
hoere grozer noete drie,
die uns wider varn sint:
do alyse gebar ir kint,
von der geburte lac sie tot.
so ist diz diu ander not,
daz der knabe ist verlorn.
awe daz ich ie wart geborn!
des leides des uns ist geshehen,
ich ensoelt ez nymmer dir verjehen,
getoerste ihz wol vermiden!
din lip da von muoz liden
die swaere die dich ymmer swirt,
ob dich ein sterben niht verbirt.> -
< nu tuo des ich dich bitte.
welch not ist nu diu dritte?
daz sage mir, lieber herre.
ob rennewart iht werre?> -
< liebe vrawe, daz ist daz leit
daz mir vraeude gar entseit,
ich waene wol, vil lange.
nu enweiz ich wie ez uns ergange,
sit din bruoder ist verlorn:
begrifet uns dins vater zorn,
daz er kumet aber mit her,
so vindet er uns ane wer.
er ist muenech worden,
ich enweiz in welhem orden.
do alyse den tot erkos
und er dar nach daz kint verlos,
do gie der tugenthafte man
ie sa von dem lande dan,
daz nieman rehte weiz wa hin.>
< alrerst ich nu verderbet bin,>
sprach kyburc diu vil sueze.
< got daz erbarmen mueze
daz ich ie geborn wart!
awe! lieber rennewart,
awe mir! war bistu komen?
awe! wie bistu mir genomen?
wer sol nu mines todes pin,
awe, vil lieber bruoder min,
wenden, als du vil dicke taete?
vor manigem tage mich haete
min vater terramer erslagen,
wan du; ich wil ymmer clagen
daz ich, bruoder, din enbir.
diu verlust kan fuegen mir
daz gegihte mich sol brechen.>
sie enmohte sehen noch sprechen:
kyburc unversunnen lac.
ir was der vil liehte tac
worden gar ein vinster naht.
sie hatte verlorn gar ir maht.
got lob daz sie genas,
wan sie vil nah des todes was
von dem herzeleide groz.
ein wazzer man der vrawen goz
in ir wol geroeten munt.
do vant der markys einen funt
daz er nie me so lieben vant,
daz ein sterben waz erwant
an kyburge shoenem libe
( dem wol gereinten wibe
was der tot vil nahe geshehen):
diu vrawe uf begunde sehen
mit ir vil claren augen gar
und wart wider wol gevar.
ir varwe was verblichen,
die maht von leide entwichen.
sie hete erliten ungemach.
hin zu dem markyse sie sprach:
< ich lebe in kummerlicher wise.
mich hatte nah braht alyse
und ir kint uf des todes vart,
und min bruoder rennewart,
der vil hat durch mich getan.
soelt ich doch den gedingen han
daz ich in noch mueste gesehen,
so kuende mir lieber niht geshehen
an deheinr slahte sachen.
mir ist verboten lachen
und erlaubet daz ich weine.
min kummer ist niht cleine
daz ich minen bruoder han verlorn.
gote ist etteswaz an mich zorn,
des ich leider niht enweiz.
sin lip sich vil gerne vleiz
swaz gein tugent sich gezoch.
sin herze missewende floch,
und was im gein dem prise gach.
zwivel hat mir gesprochen shach;
trostes han ich mich bewegen.
herre got, gib im den segen,
der kan lib und sele nern
und daz paradys beshern!
nu wil ich lazen gar min clagen
lute in dem hertzen tragen;
da manet ez mich zu aller zit.
des leides daz mir nahen lit,
nymmer ich des vergezzen mac.>
kyburc so gantzer triwen pflac
daz sie von herzeleiden
niht mohte sich gesheiden:
ir herze truog des leides last,
da von ir vraeude was ein gast
und truren gar ein ingesinde.
nu hoert von dem kinde,
wie daz gefuor und war ez kam,
da sin not ein ende nam
und kam abe des meres se.
was im wol oder we?
des kunde ez sich niht verstan.
got hatte im gnade vil getan.
do der vil cleine weise
in der aengestlichen reise
vor dem tode gar genas,
von gotes crefte daz was.
er swebete uf dem wage,
daz ez des todes wage
wag vaste zu aller stunde,
biz der marner begunde
vaste shrien< ala terre>.
ich waene, got unser herre
durch daz kint ir leben liez.
ich enruohte ob sie des meres griez
alle hete ertrenket
waer og daz kint entwenket.
die daz kint dem vater namen
in eine habe do kamen.
der marner sinen anker stiez;
do anckerte daz seitiez.
nu was gelegen bi dem mer
kuenc terramer mit einem her.
daz shif er anckern sach.
hin zu eim boten er do sprach:
< da solt du diu maere balde ervarn,
warumme daz shif si her gevarn.>
der bote tet als er in hiez.
niht er des beliben liez:
er begunde vaste gahen,
und do er kam so nahen,
er rief lute:< hoert ir?
ir suelt vil balde sagen mir
wannen ir sit komen her!
daz suelt ir sagen, daz ist min ger!>
do sprach einer wider in:
< herre, wir fuern durch gewin
veile maniger hande ding
und haben manigen pfenning
gekaufet und verkaufet.
wizzet, wir sin getaufet
und enwellen den niht brechen.
wir sueln den kuenc gesprechen
von eim vil hohen manne.>
< wes sumet ir iuch danne?>
sprach der heidenishe man.
< hebt iuch balde mit mir dan,
die den kuenc gesprechen wellen!>
die zwelf diep gesellen,
die den mort da stiften,
in einer barken shiften
biz hin ueber an daz lant.
den kuenc suohten sie zuhant
als lange biz sie in funden.
ir rede sie vil wol kunden:
mit fuoge viengen sie die an.
under in sprach ein wiser man:
< han ich urlaup daz ich iu sage
swaz ich in dem herzen trage
und des iwer lip gefuere hat?
ob ir iuch uns gesprechen lat,
ez kan wol vraewen iu den muot,
ob ir ez heymlichen tuot>.
< nu saget mir e diu maere
die uns wol sin sagebaere!
mit urlaube ich des vragen wil,
ez si luetzel oder vil,
saget mir doch etteswas,
ez si diz oder daz,
und wannen ir komen sit.>
sie sprachen:< in vil kurtzer zit
fuorn wir von yberne.>
der kuenc sprach:< so wil ich gerne
iuch gesprechen swa ir welt.> -
< so wirt daz ding iu fuer gezelt,
daz iu vraeude bringen kan.>
der kuenc und die zwelf man
samet besunder giengen.
wie sie an ir rede viengen?
des wil ich iuch besheiden.
sie begunden sagen dem heiden
gar ir diepliche tat:
< herre, ob ir nu triwe hat,
die ruochet an uns behalten!
daz wir iu e da zalten,
daz sueln wir iu bewaeren
mit herzelieben maeren.
herre, ich han hie ein kint,
und die mine gesellen sint,
daz ist von kuenges kuenne erborn.
herre, wie ez wart verlorn,
daz sueln wir iu rehte sagen.
woelt ir dar ane niht verzagen
irn gebt uns des fianze,
und daz ir die vil ganze
behaltet mit der staetekeit,
des suelt ir swern einen eit,
daz ir uns niht gewaltes tuot.
wir wellen mit fuoge iwer guot
nemen umme den selben knaben
den wir her gefueret haben.>
der kuenc sprach zuhant:
< min triwe si des iwer pfand.
dar zu wil ich iu swern einen eit,
daz ich iu nymmer dehein leit
getuon an deheiner sache,
daz iu kome zu ungemache.>
der kuenc mit der rede volle fuor:
er gap sin triwe und swuor
den eit lazen vil staeten.
was die cristen do taeten?
dem kuenge rehte wart geseit
malafern edelkeit,
und vil gar sin art,
und daz sin vater rennewart
und alyse sin muoter was,
und do des kindes sie genas,
daz sie gelac der geburte tot.
< und do die jaemerlichen not
rennewart und die sinen liten,
da wurben wir mit wisen siten,
daz wir den knaben verstaln.
mit vlize wir daz haln
vor der ammen diu sin pflac.
daz kint in der wiegen lac.
wir namen daz kint mit der wagen.
do wirz begunden dannen tragen,
die amme ez do innen wart,
und huob sich nah uns uf die vart,
und ergahten uns an den shiffen.
die ammen wir begriffen
und twungen sie zu dem kinde.
des wart ir muot vil swinde,
doch muoste sie mit uns dan.>
nu hoeret wie die kaufman
lugen durch ein valshes wip.
swer hat ungetriwen lip,
der minnet die valshen sere.
ez ist ein alte lere
daz sich der man gesellet
als sin leben ist gestellet.
der kuenc sprach:< ich wil den knaben
niewan nach iwerm willen haben.
get hin! lat mich in gesehen!
daz sol heymliche geshehen.
ich kiese wol an siner art
ob sin vater ist rennewart.
und ist er rennewartes kint,
so wizzet, daz ir saelic pint:
ich mache iuch des guotes rich,
und ist er rennewarte glich.>
die kristen warn des maers vro.
von dannen giengen sie do.
sie sazen an ir barke
und begunden gahen starke
da sie daz kint wol wisten.
niht langer sie daz vristen,
sie hiezen kint und wagen
mit in an die barke tragen.
diu amme mit dem kinde gie.
der kuenc do des niht enlie,
ern waer eine dar geriten.
die ammen er begunde biten
daz sie daz kint in lieze sehen.
er wolte an dem kinde spehen,
ob ez waer von siner art.
daz was da vil ungespart:
man huob uf den shoenen knaben.
der kuenc hiez in fuer sich haben
und begunde in shawen harte
und sprach:< ez ist rennewarte
glich niender umme ein har.
saget mir rehte wie manic jar
haben muege wol daz kint!> -
< herre kuenc, hiut ez sint
ahte wochen und dri tage
daz vil herzecliche clage,
da zu portebaliarte was,
und daz des kindes do genas
alyse, die an im erstarp.
daz sie von tode noch verdarp,
daz shadet vil dem lande.
swer rehte ir tugende erkande,
den muoz riwen gar ir tot.
rennewart iesa gebot
dem byshove von der stat
daz er des reinen taufes bat
gebe dem shoenen knaben,
und daz er wuerde von im erhabn,
und in nante malafern;
des begunde er an den byshof gern.
der engel den namen im kunte.
der tiuvel dar nach uns shunte,
daz wir in her haben braht.
nu huetet iuch, herre, vor der aht
die iwer triwe und iwern eit
tue gar in unwerdekeit.
die kuenge sueln war sagen.
nieman sol die krone tragen
des herze si entreinet.> -
< wie ir daz habet gemeinet,
daz han ich vil wol verstanden.
gein shaden und gein shanden
suelt ir kein angest haben:
ich envergelte iu den knaben
daz ir mir ymmer sit holt.
ich gibe iu silber und golt,
swederz zu nemen iu behaget;
iwern willen mir des saget.
sit mit guotem muote geil.
saget an, nemt ir glichen teil,
als ir hie vor mir stat?> -
< swaz ir gnaden an uns begat,
daz teiln wir geliche.>
terramer der vil riche
sprach:< nu vart mit mir dan,
und enpfahe ie der man
von golde hundert marke.
daz wil ich iu an die barke
antwuerten mit geleite.
als ich iuch wol bereite,
so vart swar iu gevalle!>
tieffe nigen sie alle
dem kuenge terramere
und sprachen:< iwer ere
hat ir an uns behalten.>
groze gnade sie im zalten,
daz er sie der niht verstiez
und sie so guetlichen hiez
sinen kamerer wern.
< ir suelt niht an sie gern
daz sie muege beswaern!>
sprach der kuenc zu den kameraern.
die kamerer daz taten.
die kristen sie nihtes baten.
do sie ir golt enpfiengen,
fuer den kuenc sie giengen
und begunden urlaubes gern:
< noch suelt ir uns guotes gewern,
als iwer gnade uns gehiez!>
der kuenc do des niht enliez,
ern leiste ir willen gar.
er sprach:< ich wil selbe dar
und den knaben behalden.
ich wil den kuenc tybalden
den knaben lazen sehen
und wil rehte im verjehen,
wannen der knabe ist geborn
und wanne er wart verlorn.
daz wil ich nieman mere sagen.
auch suelt ir vil wol verdagen
swaz wir mit ein ander geworben han.>
die kaufluete begunden gan
gein den shiffen da die warn.
die kuenge niht verbaren,
nach den kauflueten sie riten.
terramer mit guoten siten
tybalde bevalch daz kint.
den duhte alles daz ein wint
swaz er von kinden ie gesach.
hin zu terramere er sprach:
< der vil here got mahmet
an menshen nie so wol getet
als an dirre persone.
ez ist aller kinde ein krone
die ie wurden in der welte.
ez ist zu einem gelte
iu, herre, hie bestanden.
in al der welte landen
wart nie kein kint sin genoz.
wie mohte ez werden ie so groz
mit also jungem libe?
awe! was geshach dem wibe
die ez brahte an die welt?>
< da wart ir leben des todes gelt,>
sprach der kuenc terramer.
< diz kint daz muoz die herzeser
rechen die uns sint getan.
willehalm der muoz im lan,
des ich gedinge, noch sin leben
und dir arabeln wider geben.
tybalt heiz ez ziehen so.
siner kraft wir werden vro:
des sueln wir dar gedingen.
ez beginnet noch betwingen
die kristenheit ueber al.
der diz kint mime kinde stal,
dem sueln wir wuenshen heiles.> -
< terramer, du erteiles
uns harte wol zuo dem kinde.
swanne ich die warheit vinde,
so wil ihz erste glauben:
mir wart nie mer kein rauben
so liep daz in der welte geshach.
man sprichet: « wen der wolf errach,
der ist als wol errochen. »> -
< wie hastu daz gesprochen?
des soltu mich besheiden baz!> -
< herre, da glaube ich kume daz,
daz ez si rennewartes vruht.> -
< tybalt, du briches dine zuht
an dem kinde und an mir.
saget bi iwern triwen ir
und als ir kristen luete bint,
ob diz wol getane kint
si geborn von rennewarte.>
die kaufluete swuorn harte
bi ir kristenlichem taufe
und bi dem tueren kaufe
den mit den juden tet judas,
daz alyse erstorben was
an dem kinde, do siez genas,
und, herre, daz ez des samen was
den rennewart uz sime libe
sate sinem reinen wibe.
< si malafer niht diu selbe sat,
so enmueze diu trinitat
nymmer mer uns werden holt.
herre kuenc, welt ir daz golt
die wile hie behalten,
und lat den kuenc tybalten
mit uns tuon die heimvart
und bevinden daz, ob rennewart
des shoenen kindes vater si,
und senden mit im unser dri;
wir andern bliben hie bi iu.> -
< guote luete, saget mir, zwiu
solt ich iuch hie gevangen haben?
ich sehe wol an dem knaben
daz er ist von miner art.
vart mit saelden iwer vart!
iu mueze vil wol gelingen
an allen iwern dingen.>
die kaufluete sich niht sumten:
die heidenshaft sie rumten.
war deheinr ie bekam?
ich bin der daz nie vernam.
ich enruoche ob sie ertrunken
oder in dem mer versunken:
des han ich cleine riwe.
daz sie die grozen untriwe
an rennewarte begiengen,
ob sie darumme hiengen,
vil lihte ich daz verclagte.
terramer der unverzagte
hiez den kuenc tybalden
daz kint also behalden
daz erz im dankte ymmer me.
er sprach:< tuot iu daz laster we
daz iu hat getan der markys,
so pfleget des kindes in der wis
daz im gar kome zuo guote.
tybalt, an dich ich muote,
daz du des swerst einen eit,
daz ez blibe ungeseit
ymmer von dinem munde.
fuer war ich nieman gunde
dem ez mit uns waere kunt.
wir sueln ez heln biz an die stunt
daz ez kumet zu sinen tagen.
ez wirt von siner hant erslagen
der kristen vil, als ist min wan.
sin bilde daz ist gar getan
als min sun rennewart,
der mir alsam verstoln wart
und gefueret in die kristenheit.
was ob uns daz gluecke heit
da gein mahmet beshert
daz min vraeude wart verzert,
do rennewarten ich verlos?
min herze manigen jamer kos
leider sit von sinen handen:
in kristenlichen landen
hat er mir leides vil getan.
daz wil ich alles varn lan
biz daz ich ez gerechen mac.
er sluoc mir selber einen slac,
daz ich was nahe gelegen tot.
nu wil ich gar mins leides not
ueberwinden mit dem knaben.
die wile sueln die kristen haben
vride und mit gemache leben.> -
< swer uns danne habe gegeben
daz kint, der mueze missevarn.
wir sueln mit groz gesharten sharn
orense e erstriten.
soelten wir da heime erbiten
biz daz gewuehse daz kint,
so waern wir an eren blint.
wir sueln ez also zechen
daz wir den shaden rechen
und die herzelichen leit,
die uns tet die kristenheit
in dem jungsten strite.
vil kume ich, herre, erbite,
daz ich gerne aber versuoche,
ob mahmet noch geruoche
daz er uns helfe gesigen.
uns ist sin helfe noch verzigen.
was ob in daz kan riwen?
wir sueln unser rache niwen
und aber varn ueber mer.> -
< so vertribet uns gar ane wer
der der kristenheite pfliget.
ich waene daz sin kraft gesiget,
swa sie wil uf der erde breit.
tybalt, daz si dir geseit,>
sprach der kuenc terramer,
< do ich tet den wider ker
nu jungest von der kelte,
die jhesus do erwelte
im zu shirme und zu wer
und treip mich wider ueber mer,
da von wil ich nu biten
biz hin zu den selben ziten
daz der knabe gewahsen ist,
so enkan ir jesus noch ir krist
sie nymmer danne behueten.
mahmet wolle danne wueten
und der sinen gar vergezzen,
so wirt orense besezzen
zuo einem gantzen jare
mit so vintlichem vare
des kyburc nimt ir ende,
e daz ich dannen wende.
da mit solt du gein kordes varn
und daz kint also bewarn
daz ich dirz ymmer sage dang.
dich ensol dunken niht zu lang
biz der knabe gewahsen si.
du solt im dicke wesen bi,
so pfliget man sin deste baz.
du solt fuer war wizzen daz,
vil hoch gelobter tybalt,
daz ez nie in dine gewalt
zu disen ziten waere komen,
wan daz ich dich han uz genomen,
daz ich getruwe nieman also wol.
da von din reines herze sol
daz kint haben in shoener pflege.
swanne ich mins shaden mich bewege,
den mir hat getan der markys,
so mueze ich verliesen den pris
den ich von maniger krone trage.
mir ist min shaedelichiu clage
niwer danne do sie geshach.
ein varnlan ich nie gesprach.
biz der man niht varn lat
swaz man im getan hat,
sin laster ist deste cleiner.
suezer ritter vil reiner,
als ich dich gebeten han,
daz soltu vil staete lan,
und swaz ich dir bevolhen haben
huete vil wol daz uns den knaben
ieman verstoln enpfuere.
du weist wol daz du swuere
einen eit, den solt du wol bewarn.
da mit wil ich dich lazen varn
gein kordes und daz reine kint.
ob unser gote getriwe sint,
so sueln sie mich minnen
mit goetlichen sinnen.
den han ich den kauf gekaufet.
min saelde balde laufet.
daz ich den kauf ie getet,
des bistu geeret, mahmet,
an dem kinde wol gestalt.>
des antwurte im do tybalt:
< swaz ir gebietet, daz sol sin.>
da mit fuorte er daz kindelin
mit im hin gein kordes.
er hete vil jamer hordes
me zu vil danne gnuog.
daz kint man vil sanfte truog,
vier man, in siner wagen;
zwene mohtenz niht getragen.
da lag iedoch ein wunder an
daz ez die groeze ie gewan
von also jungen tagen.
was sol ich iu mer sagen?
do tybalt hin zu kordes kam,
daz kint er an den arm nam
und sprach:< du bist vil swaere;
eins daz sehs jaeric waere
daz truege ich sanfter danne dich.
wiltu sus wahsen fuer sich,
du maht betwingen gar die welt.
du muost gelten noch daz gelt
daz ich dem markyse lech,
do ich vil prises mich verzech
uf dem velde ze alytshantz.
sin pris der ist worden gantz,
der was e von shanden shart.
diz hat gemachet rennewart:
sin ellen nu den pris ervaht.
du solt gewinnen noch die maht,
des ich gedinge, liebes kint,
daz rennewartes sterke ein wint
wider der dinen dunken muoz.
mir getuot din ellen buoz,
swaz man mir zelt zu shanden,
daz diu in minen landen
von dir noch gerochen wirt.
ich waz da zu orense wirt,
biz daz arable mir entran
mit dem wol gepristen man
den man da nennet markis.
daz er so wol getar den pris
in herten striten bejagen,
des muoz mir ymmer werndes clagen
ligen nahen dem herzen.
die selben herze smertzen
richet noch din cleiner lip.>
tybalt besante zehen wip
zu ammen dem werden kinde.
daz kint begunde swinde
weinen nach eines wibes brust.
nu buozte man im den gelust:
sugen ez vaste begunde.
e ez des sugens erwunde,
ez het die brust gelaeret gar.
ein ander wip hiez man dar
gen, daz ez suge baz.
daz kint sin selbes niht vergaz:
ez saug biz daz ir geswant.
ein ander wip ez sa zuhant
saugte biz daz ir niht beleip
der spuene. daz kint ez treip
biz daz ez sie alle gesaug.
dem kinde niht cleine spise taug,
swanne ez wirt zwelf jar alt.
do sprach der kuenc tybalt:
< ir vrawen, pfleget des kindes wol!
mit guote ich iu danken sol,
daz ez iuch niht geriwet.
daz wirt von mir vertriwet
in iwer hant mit staete.>
waz tybalt dar nach taete?
daz wil ich iu machen kunt.
er gap sterlinge zehen pfunt
ieslicher ammen dar
darumme daz sie naemen war
des kindes mit guoter pflege.
< ich wil selbe alle wege
sehen wie ez sich gehabe.
e daz verduerbe der knabe,
terramer der vil riche
der gaebe sicherliche
zehen krone und diu lant.>
vil shier tuon ich iu bekant
waz wunders sit daz kint begie.
daz maer wil ich lazen hie
eine wile ligen stille.
ez ist min vil guot wille,
daz ich iuch von clagender clage
enbinde gar, als ich iu sage.
swer hat daz vorder leit gelesen
dizz buoches, der mueste wesen
in clage, als er ez gelas.
als sin danne niht mere was,
so begunde er sprechen:< awe!
daz er uns niht des buoches me
in tuetshe hat gesprochen!
er hat ez abe gebrochen
da ez was aller beste.>
nu wil ich ez biz zu leste
durch guote luete machen,
an kuenste niht verswachen,
des die meister muezen jehen,
daz kuende nymmer sin geshehen,
nur wan ein vil gefueger man,
der uns ein welshes buoch gewan
und daz her zu lande brahte.
daz er des ie gedachte,
des wil ich in ymmer minnen
mit vil dienstlichen sinnen.
wie sin name ist genant?
daz wil ich iu tuon bekant:
otte der bogenaere.
vil ungerne ich verbaere,
ich enseite wa er saeze:
ob ich des hie vergaeze,
so waer miner fuoge mat:
er sitzet zu ausburg in der stat,
und daz er vil gerne tuot
swaz dunket guote luete guot
( der ungefuegen hat er haz),
vil wol hat er erzeiget daz
an disem selben buoche hie.
da ich e daz maere lie,
da wil ihz grifen wider an
und sagen wie der kuene man,
der hoch gelobte rennewart,
shiet von portebaliart.
do er von dannen kerte,
den weg in nieman lerte.
er gieng fuer sich nach wane
gein sante juliane
und kam in daz lant zu prides.
ey, herre, was du nu lides
arbeite von vil gedanken!
herze, du ensolt niht wanken!
wende gein kuenste dinen sin,
biz daz du rennewarten hin
bringest da er bliben sol.
und tuost du daz, so tuost du wol.
do rennewart kam zuo der stat,
sin muede in einer ruowe bat
bi einem shoenen brunnen.
von der vil heizen sunnen
waz er von sweize worden naz.
zu dem brunnen er gesaz
und wande haben guot gemach.
zwene muenche er komen sach
von prides zu im riten dar.
do er ir rehte wart gewar
und sie im begunden nahen,
do wolt er sie enpfahen.
er stuont uf und gieng gein in.
do ershrag in sere der sin,
daz in diu varwe wart vil bleich
und in gar diu maht entweich,
do sie sahen in so langen
mit siner vil grozen stangen,
und er truoc daz harnash an.
nu sprach der wallende man:
< sit ir, herren, closter luete
so bin ich komen huete
vil saelicliche an dise stat.
got ich vil innenclichen bat,
do ich der welte mich enzoch
und alle hohe wirde vloch,
daz mich got dar wiste
da man die welt niht priste.
nu hat iuch got zu mir gesant.
ir habt ein wol gestalt gewant
an iu. wer hat ez iu gegeben?
in iwerm orden wil ich leben.
nymmer ich des erwinde:
swa ich iwer closter vinde,
da wil ich ymmer bliben,
mine lebende zit vertriben.>
die muenche begunden switzen,
rennewarten harte entsitzen.
der gliche sie gebarten.
mit gedanken sie des varten
wie sie entrinnen moehten,
daz sie dem tode iht tohten.
rennewart an die muenche sach.
harte guetliche er sprach:
< ich wil iuch in der minne biten,
iwer kappe ist so wol gesniten,
daz ir mir die ane lihet.
sit ir zu prister gewihet,
so suelt ir die minne minnen
die da nymmer kan errinnen,
und mir die kappen geben an.
swie ir sit ein closter man,
ir traget doch wol min kursit.
und vart ir in keinen strit,
so wirt ez iu ein guot gemach.>
der muench vorhteclichen sprach:
< herre, des suelt ir mich erlan.
soelt ich in dem kursit stan
so ich suenge da zu kore,
so waer ich gar ein tore
und waer der samenunge spot.
ich bite iuch durch den suezen got
daz ir mir die kutten lat.
ir sehet wol daz daz closter stat
bi uns harte nahen.
da suelt ir, herre, enpfahen
die heiligen gehorsamin,
ob ir ein muench woellet sin.> -
< ich enweiz, bruoder, was ir saget.
ich wil die kappen die ir traget
ietzunt an minen lip legen
oder brechen iu mit grozen slegen
iwer vil breite blatten.
wizzet daz ir uf der matten
nie enpfienget groezer slege,
danne ich iu uf den ruggen lege.>
von vorhten der muench begunde
ie sa an der selben stunde
vil vaste vor im vliehen,
rennewart hin nah im ziehen.
harte shier er in erlief.
rennewart vil lute rief:
< mir blibet hie diu kutte!>
die stangen er vaste shutte,
der muench in vil sere entsaz
und begunde daz pfaert rueren baz
in die siten mit den sporn.
er wande han den lip verlorn
und sprach:< lieber herre guot,
senftet iwers zornes muot
und ruochet mir lan daz leben.
ich wil iu die kutten geben
daz ir mich lazet unbenot.>
die kutten er von im bot.
rennewart leit die kutten an.
< so guot gewant ich nie gewan,>
sprach rennewart und was vro.
den muench betwang er do
daz er daz kursit leite an sich.
< got herre, diz unbilde rich
daz an mir begangen ist.>
ie sa an der selben vrist
die muenche von im gahten.
da sie der stat genahten,
sie huoben ein vil lut geshrei.
< diz landes ere diu ist enzwei,>
sprach der daz kursit fuorte an.
nu begunde wip und man
vaste vragen was in waere.
< wir sagen groze maere,>
sprachen die muenche beide.
< so sure augelweide
gesach ich nie bi miner zit
als an im des da was daz kursit
und mir die kutten hat genomen.
ich waene wol, er si komen
zu shaden disem lande.
swie drate ich von im rande,
er hatte mich shier ergahet.
ob iu min rat niht versmahet,
so heizet sliezen diu tor.
ir mueget in gerne lan da vor:
swie er kumet her in die stat,
so ist iwerm lebne mat.
er hat erzeiget mir den shach,
daz mir was von im vil gach
und in gerne nymmer me gesihe.
wizzet daz ich der warheit gihe.
er gihet, er si ein bruoder;
dem tiuvel zu eime luoder
zel ich den selben pilgerin.
in swelhem closter er solde sin,
da waer ich ungerne inne.
er sluege mir in der minne
einen slag der mich muete.
iwer ieglicher der huete
der kinde und des wibes
und dar zuo sin selbes libes.
ich bin entrunnen kume.
daz ich mich iht versume,
daz sol ich vil wol bewarn.
ich wil gein mime closter varn
und sagen der samenunge
daz sich alte und junge
hueten, ob er kome dar.
got si der iuch wol bewar
und der den sinen nie verlie.
ich enwil niht langer haben hie.>
do der muench enweg gereit,
niht langer daz commune beit,
sie hiezen zu sturme lueten.
da mit kunten sie den lueten
daz sie angste pflaegen
und gein wer ir ding waegen
und alle harnash leiten an,
nach sinen staten ie der man.
harte snelle daz geshach.
der rihter zuo in allen sprach:
< swer hat armbrust oder bogen,
die sueln wesen in gezogen.
ist ez als ich mich versihe,
bi miner triwe ich danne gihe
daz luetzel hilfet unser wer.
ich sah in slahen ein michel her.>
des antwurten die jungen:
< wir sin noch unbetwungen.
unser keinr mit im nie gevaht.
het er nu tusent manne maht,
so suelle wir in doch gesehen.
was mag uns da von geshehen?>
da mit sie do genanten:
hin fuer die stat sie ranten
und daz sie sich niht ensharten.
nu sahen sie rennewarten
in siner swartzen kappen.
ritter, burger und knappen
vil vrech uf in da waren.
rennewarten sie doch verbaren,
do sie an in bekamen
und vil rehte war genamen
siner groeze und siner lenge:
die vil wite welt gar zu enge
vor vorhte da genuogen wart.
nu begunde rennewart
zornlichen sehen umme:
< waz werbet ir, vil tumme,
mit iwerm dro geshirre?
ich waen, ir varet irre,
wer iu nemen sol daz leben.
sol ich iu den tot nu geben,
daz tuon ich vil ungerne.
ich verlobte daz zu yberne
daz ich nymmer man getote,
wan der mich sins todes note.
ich weiz wol, sit ir mir gehaz,
daz tut ir doch umme ettewaz,
daz suelt ir mich wizzen lan.
han ich danne iht getan,
des gewinne ich iwer hulde.
welt aber ir vremde shulde
an mir nu hie gar rechen,
so wizzet, ich muoz brechen
mine geluebde und mich wern.
swer mich des libes wil behern,
da gein setze ich mich zu wer.
etteslichem ich den tot besher,
der waent daz im niht werre.
und ist got iwer herre,
des wil ich gein iu geniezen.
iuch sol des wol verdriezen
swaz mir mag zu shaden komen.
und han ich iu iht genomen,
daz wil ich iu vil gerne gelten.>
< herre, ir muezet engelten
daz ir beraubet hat die straze.
swer iuch darumme laze
an dem libe genesen,
des lip mueze unsaelig wesen,>
sprach under in ein tummer man
und rante rennewarten an
und wolt in nider tretten.
< nu muoz min leben ich retten,>
sprach rennewart der lange
und begunde mit der stange
umme sich slahen vil sere.
< nu enwolt ich nymmer mere
kein menshe me ertoeten.
nu woellen mich dise noeten
daz ich zubreche minen eit.
daz wirt etteslichem leit.>
da mit er den selben sluog
der da hete getan den unfuog,
daz er in tretten wolte.
der lag uf der molte
tot. gnuoge do niht liezen,
sie begunden uf in shiezen
mit vil harte grozen pfilen.
gein den begunde er ylen
und sluog der ich enweiz wie vil,
und sprach:< sit mich got niht wil
dirre arbeit erlan,
so muezet ir vil gar han
den tot von mime libe.
die slege ich uf iuch tribe
die iuch legent in daz grab,
mir engebreste danne min walle stab,
den ich trage in den handen.>
fluehtecliche sie do randen
vil vaste hin gein der porte.
do daz her die vluht erhorte,
sie zogten gein der porten dan.
so kuene was do niender man
der da getorste biten
da wurden rosses siten
mit sporn verhawen vaste.
sie duht ein velt ein raste:
so groezlich was ir vorhte;
daz er sie des lebens entworhte,
darumme sie vil angest liten.
vil wenic sie ein ander biten,
die minren und die merren.
der man beite niht des herren
noch der herre des man.
sie riten alle den wol dan,
der arme und der riche;
da vluhen alle geliche.
da fuor der kneht dem herren vor.
swelher da ergreif daz tor,
den duhte, er hete wol gevarn.
si enkunde rennewart niht sparn:
swaz er ir traf, die warn tot.
da sie do kamen von der not,
die porten sie besluzzen.
sie envahten noch enshuzzen,
sie hiezzen wol der porten pflegen.
die veigen warn tot gelegen,
da von der strit erhaben wart.
nu gieng bruoder rennewart
da er daz closter ligen sach.
wider sich selben er do sprach:
< rennewart, wa wilt du hin?
got mueze wisen mir den sin
daz ich kom etteswar
da mir gemach wider var.
du tuost wol, got, und tuost du daz.
ich enbedorft nie gemaches baz
danne ich bedoerfte hinaht.
swaz ich zu dirre zit gevaht,
daz tet ich sunder minen dang.
der mich zu disem strite twang,
harte cleine er des genoz.
ich warp daz lebens in verdroz
und dannoch etteslichen me.
minem hertzen tuot vil we
daz ich worden bin meineide.
mich muewent die suende beide:
meiner eit und valshe triwe.
ez ist min wernde riwe
swaz ich hie luete ertote.
der mich der suenden note,
dem werde daz paradys bespart.
awe! vil armer rennewart,
daz dir got heiles guenne!
daz al din heidenish kuenne
von arte so wol gehoehet ist,
und du daz gelazen hast durch crist:
des soelt er dir gedenken
und niht sine guete krenken.
ob din guete iht uebels tuot,
nymmer glaubet daz min muot.
din guete kan niht missevarn.
got herre, ruoche mich bewarn.
ich enweiz war ich nu kere,
ez enlere mich din lere,
anders ist min leben enwiht.
ich enweiz wa man mich gerne siht,
ich enweiz wa ich bin willekomen.
ich han daz von dir vernomen
daz din gnade helfe pfliget.
ich bin der nymmer sich bewiget
diner helfe, vil suezer krist.
nu ruoche zeigen mir die list,
herre, da ich beliben muege.
die guete des wol gehuege
waz ich durch dich han getan.
uf dine gnade wil ich gan,
swa du mich nu wisest hin,
des ist gevoelgic dir min sin.
nu gebiut, herre, daz ich ge
und niht langer hie beste.
diz wil ich tuon in dime namen.
nu wer daz sich iht suelle shamen
gein mir diner gnade guete,
und mich din gnade behuete
daz ich iht mere var irre.
wil mich jenr und dirre,
er si jung oder alt,
wil mir der zeigen sinen gewalt
und des lebens mich behern,
sol ich mich, herre, des niht wern,
so wuerde ich gar der welte spot.
uf dine gnade, suezer got,
wil ich wern minen lip.
do mir der tot min liebes wip,
herre, von dime gebote nam,
als dime gewalte wol gezam,
und hete ane dich der tot
alysen getan des todes not,
sie waer noch unertoetet:
ich hete den tot benoetet,
mit strite im vil gar erwert,
daz ir leben waer unverzert.
awe mir! alyse, awe!
daz dich min auge nymmer me
hinnen fuer gesehen sol!
suezer got, nu tuo so wol:
nym sie zuo dem paradyse!
awe mir! liebe alyse,
daz fulet noch din sueze jugent!
ich weiz wol daz groezerr tugent
uf erde nie kein wip gewielt.
vil suezer got, waz mir behielt
din guete herzen swaere!
vil zornig du gein mir waere.
do alysen lip erstarp,
ir tot mir leides vil erwarp.
wanne wilt du trostes mich gewern?
an dine gnade wil ich gern
daz die mich etteswar wise,
daz ich vinde so vil spise
daz ich hungers mich erwer.>
da mit gieng er gein dem mer.
daz mer zu berge er kerte.
sin gedang daz herze lerte
daz er gein eime closter gie.
daz closter lag, ich sage iu wie:
ez was an dem mer gelegen
und kunde grozer richeit pflegen
und was erbuwen vaste.
dem hochgebornen gaste
was diu porte vor bespart.
dar kam gegangen rennewart.
er bozte an die porte.
da der portner daz erhorte,
er sprach:< wer bozet da? wer?>
rennewart sprach:< nu gang her
und tuo mir balde uf daz tor!> -
< ir muezet beiten mir da vor:
den appet muoz ich gesprechen.> -
< muoz ich nu die porte brechen,
so hastu niht wol gevarn.
in dem closter ist niender barn,
er mueze des todes sin,
kume ich zorniger drin:
ez si muench oder bruoder,
ich slahe in uf der kutten muoder,
daz der rugge im muoz erswern.
wilt du inlazens mich entwern,
so muost du doln ungemach.>
da gein der portenere sprach:
< swaz nu mir da von geshiht,
so mueget ir des erwerben niht
daz ich iuch iht in laze.
und fueret ir iwer straze,
daz waer iu daz beste.
diu porte ist wol so veste
daz ich vil gar ane angest bin.
ich waene, ir sit ane sin
daz ir uns draewet so harte.>
diu rede wart rennewarte
von dem portenere zorn.
er sprach:< du soltes han verborn
dinen vil shalclichen doz.>
da mit stiez er einen stoz
der porte daz sie gar zerbrast,
und daz der ungefuege last
ersluoc den portenaere.
da der appet vriesh daz maere
und gar diu samenunge,
der alte und der junge
vil sere in da entsazen.
da die muenche sazen und azen,
rennewart kam gegangen
und wart wenig enpfangen
von den muenchen allen zwir.
nu begunde hungerlichiu gir
rennewarten wisen da daz brot
lag. er sprach:< mir ist vil not
daz ich dich han funden.
min not wirt ueberwunden
die ich han von dem hunger.>
kein muench was da so junger
noch dar zuo kein so alter,
kuendiger oder einvalter,
des brotes sie enbaren betalle.
die muenche warn alle
bevangen mit grozer not.
da rennewarte wart daz brot,
er begunde vaste umme sehen,
ueber al under den muenchen spehen.
er sprach:< welhes ist der appet?
ir sit so glich gekappet
daz niht min sin gekennet
wen man hie appet nennet.
alle die sitzent hinne,
die bite ich in der minne
daz sie mir den appet zeigen,
da mit min vrage sweigen.>
der appet sprach:< was woelt ir?
sie sprechent meister gar zuo mir,
ez si dirre oder der.> -
< herre, her appet, so ist daz min ger
daz ir mir gebt die pfruende.
und sit ir daz niht tuende,
so tuet ir mir gar unrehte,
wan ich wil iu sin gerehte,
swaz saget diu gehorsam min.>
< awe! lieber bruoder min,>
der appet vorhteclichen sprach,
< ein gebaerde ich von iu sach,
die ist boese closter wise.
ir hat gezzen gar die spise
die wir alle solten ezzen,
und sin wir sus gesezzen:
daz reht hat niht diu kutte.
unsers kornes eine mutte
gaezzet ir an brote wol.> -
< herre, ich was in hungers dol.
daz han ich nu gebuezzet.
der hunger die spise suezet,
die niht so sueze waere,
so der buch niht stuende laere.
der groze hunger mir gebot
daz ich han gezzen iwer brot.
daz tuon ich nymmer mere.> -
< bruoder, nu fuerhte ich sere
daz iwer zorn uns fuege pin.
da iuch der portener niht in
balde da zuo der porten liez,
iwer zorn in gar sterben hiez.
wir muegen iuch niht enpfahen.
min augen nie gesahen
keinen man den ich so voerhte.
iwer zorn mich entwoerhte,
swanne wir iuch niht fulten.
ir moehtet niht gedulten
unser arme pfruende krang
und dar zuo vruo den metten gang.
da mit vart gote ergeben!
iu entaugt zu nihte unser leben.>
rennewart willeclichen sach.
hin zu dem apte er do sprach:
< herre, ich wil beliben hie,
und swaz ich suenden ie begie,
die werdent hie gebuezet.
und wizzet daz ir mich muezet
bi iu hie beliben lan.
mir gan wol sante julian,
daz ich sin guot hie mit iu zer.
daz mir daz hie ieman wer,
des bin ich ane angest gar.
mine gehorsame gib ich iu dar.
herre, die ruochet enpfahen.
und kan iu daz versmahen,
so wil ich unshuldig wesen.
heizt daz privileie lesen;
und swaz dar an geshriben ste,
daz tuet und nihtes me.
des wil ich niht enbern:
ich wil in der minne gern
daz ir mich niht versprechet.
daz hellefuer so bechet
daz ich im gern entruenne.
ich han vil hohes kuenne
verlazen durch den suezen krist.
ich waen, iu niht bekant ist
von welher art ich bin geborn
und wes ich han die welt verkorn.>
der appet sprach:< mir ist unbekant
iwer geslaehte und daz lant
da sitzent iwer mage.
mit urlaube ich iuch vrage,
daz ir mir saget daz maere
wer iwer geslaehte waere.
mir ist vil kunt der lande.
waz ob ich in erkande?
swie ich ein closter man nu si,
etteswanne ich was des muotes vri
und minnete vil gar die welte.
nach hohes prises gelte
arbeite ich mich zu aller zit.
ich was ein ritter als ir sit,
und fuor manige ritterliche vart,
swie ich si unlide shart;
und wart nie manslecke,
swie si mins swertes ecke
vil dicke bluotic worden
in kristenlichem orden.
ein lieber bruoder mir erstarp
( sin tot mir werndes leit erwarp):
in ritters prise lag er tot.
sin tot die vraeude mir verbot
daz ich die welte vil gar vloch;
in dise zelle ich mich zoch
und wil ymmer bliben hie.
wizzet, bruoder, daz ich lie
werde vriunde und wites lant
durch in der da ist genant
ueber alle hohe altissimus.
durch uns enpfieng er einen kus
der uns von aerbeiten nam
und im zu arbeiten kam.
den kus tet im do judas.
wir gnasen, und er genas.
durch des selben gotes minne
wil ich ymmer wesen hinne
und dienen umme in, swaz ich kan.
ein teil der buoche ich mich versan.
die bin ich vil wol geleret.
den edeln man ez wol eret,
swer der buoche sich versinnet.
ob er der welte entrinnet,
als ich ir bin entrunnen,
so mag er vil gerne kunnen
beide singen und lesen.
ich enmohte niht appet sin gewesen,
wan daz ich diu beide kunde.
ich wart in kurtzer stunde
appet. da ich kam her in,
der appet leit des todes pin.
die muenche do an mich kamen,
daz sie mich zu appet namen.
nu muoz ich so des closters pflegen
daz ich den reinen gotes segen
verdiene mit der selben pflege,
so der reine engel wege
gar miner sunden schulde,
daz ich danne des habe hulde
der ymmer ist und was,
do diu maget sin genas.>
< was er vor der selben maget?
herre appet, mir daz saget.> -
< er ist ymmer und was ie.> -
< do er die mensheit enpfie
und do er die marter durch uns leit,
wem bevalh er die gotheit?
wan bleip sie des todes vri
und die genende alle dri,
der vater, der sun, der here geist?> -
< crede michi, bruder, du reist
zu tieffe von den buochen.
got kunde des geruochen
daz er die gotheit behielt.
do die mensheit des todes wielt
und vil gar wart zufueret,
diu gotheit nie gerueret
wart von der juden hende.
geben diser rede ein ende!
bruoder, daz ist guot getan.
ich waen, ich iuch besheiden han
daz vil pfaffen ist verborgen.> -
< herre appet, so wil ich borgen
iu der vrage nu zu stunde.
vil wol ich fuerbaz kuende
iuch versuochen, ob ich wolte.
durch den got der durch uns dolte
den tot, herre, mich gewert,
als ich habe an iuch gegert,
und lat mich iu gehorsamen,
sit sich min herze kuenne shamen
vil maniger grozen missetat.
und minnet ir die trinitat,
so enpfahet mich sundaere.
miner suenden buerde swaere
wil ich hie werden ane.
bi sante juliane
entwert mich oder lihet!
ob ir mir die bete verzihet,
so wil ich doch hie bestan.> -
< bruoder, so welt ir beide han
daz teiln und daz weln.
sit ir got daz welt verseln,
so suelt ir erste mir kuenden,
mit wie getanen suenden
iwer sele si gebunden.
als ich daz habe erfunden,
dar nach wil ich iu buoze geben.> -
< herre, da han ich al min leben
nach suenden ie geworben:
manic man ist erstorben,
daz wizzet, von minen handen.
gnuoge den tauf niht erkanden.
ich han auch kristen vil erslagen.
mine shulde wil ich iu kurze sagen:
miner suenden ist mere danne vil.
von erste ich, herre, iu sagen wil,
wa von ich lazen wil die welt
und gelten wil der suenden gelt.
ich hatte ein harte liebes wip,
der lac tot ir reiner lip,
da sie ein kindelin gebar.
ich wande daz daz kint mich gar
mins leides soelte ergetzen.
da kunde unheil mich setzen
in leit, daz ich muoz ymmer doln:
mir wart daz selbe kint verstoln,
da ich min reines wip verlos.
die welt sa zuhant ich verkos
und wil ir ymmer mer enbern.> -
< bruoder, ich wil iuch gewern
des ir uns nu bittet lange.
daz harnash und die stange
die suelt ir beide von iu legen
und nymmer me den lip geregen
daz da striten ist genant.>
der appet nam in bi der hant
und sprach:< nu get dan mit mir,
welt ir leben als wir
und halten gar der regeln reht:
ez si krum oder sleht,
daz sol iuch alles dunken guot.>
< ein ding, lieber herre, tuot,>
sprach zu dem appet rennewart,
< herre, mir ist noch verspart
was diu regel gebuetet mir.>
do sprach der appet:< da suelt ir
vil gebeten und vil gevasten,
uf bette nymmer gerasten;
zu mitter naht suelt ir uf stan,
beten hin zur metten gan,
und da sin biz zu none.
nach dem reinen gotes lone
sol man aerbeite liden.
lieber bruoder, ir suelt miden
allen zorn und allen nit.
und swaz man iu zu spise git,
daz suelt ir niht versmahen,
in der minne vil suoze enpfahen.
man tuot iu alles daz man mag.
bruoder, habt ir durh den tag
brotes gnuoc an zwelf broten?> -
< meister, man fuende mich toten,
solde ich da mit hoeren.
herre appet, ir wollet uech toeren.
gebt mir der lipnar genuoc,
oder ich tuon den unfuoc
der ymmer uech besweret.> -
< nu wolde got daz ir weret
von hinne ueber tusen raste!
uns ist gesaczt ein vaste.
bruoder, wollet ir der iht pflegen?> -
< meister, ich han mich bewegen:
swie ir lebt, also wil ich leben,
woelt ir mir gnuog brotes geben
und dar zu vleish und kaese.
vil kume ich, herre, genaese
des tages mit zwelf leiben.
ich wolt ir wenig leiben,
ich engaeze sie betalle.>
der appet sprach:< wir alle
muesten daz closter rumen,
vil gotes dienstes sumen.
groz suende iu daz waere.> -
< herre appet, den saegeraere
mache ich von den kelchen bloz.
husen, hechte, salmen groz
kauft und ander vishe!
anders swaz ich dinne erwishe,
daz ist alles samt verlorn.>
< herre, ir suelt disen zorn,>
sprachen die muenche,< stillen
und tuon gar sinen willen:
lihet im die pfruende dar.
wir sueln im unser lipnar
gerner geben und daz brot,
danne daz wir alle tot
ligen. herre, ez ist unser ger,>
sprach dirre muench und der.
der appet do ir willen tet
und gewerte sie ir bet.
rennewart die pfruende enpfieng.
der appet gein dem muenster gieng.
der bruoder volget im mite.
der appet sprach:< des closters site
solt du lernen, daz ist guot.> -
< ich han gesetzet minen muot
zu tuonne swaz iu wol behaget.
und swaz mir ieman guotes saget,
des mueze im der got lonen,
den man tetragramatonen
nennet, und der was ie.>
da mit er in daz muenster gie.
in kirchen er nie gekam.
do er des crueces war genam,
wan er nie keins da vor gesach,
hin zu dem appet er do sprach:
< waz ist jenes daz dort stat
und mensliches bilde hat?
lebt ez, herre, oder ist ez tot?>
der appet sich zu der venie bot
und neig dem cruece here.
des wundert vil sere
den edeln rennewarten.
der begunde an daz cruece warten.
daz geviel im so wol
daz nie auge suezer dol
gedolte von gesihte.
< herre appet, mich berihte,>
sprach rennewart zu dem meister sin,
< ez engesach nie miner augen shin
kein ding so rehte gerne me
ane alysen, die ich zur e
hatte, do ir reiner lip
lebte. awe! sie saelig wip!
waz sie mir vraeude enpfuorte,
da der tot ir herze ruorte
also daz ir daz leben entran!
herre appet, saeliger man,
miner vrage mich bewiset,
darumme min herze priset
iwer leben und iwer witze.
herre, waz bezeichent ditze?
ez ist so sueze den augen gar.
so ich ie dicker sihe dar,
so michz ie baz gezimet.
michel wunder mich des nimet
waz mir, herre, si geshehen.> -
< bruoder, des wil ich dir verjehen:
ein zeichen ez der marter ist
die an dem cruece der sueze krist
durch uns armen enpfieng.
an daz cruece man in hieng,
dar nach man in erstarbte.
die mensheit man verdarbte.
sin tot kam uns zu troste:
sin tot von tode uns loste
manic sele die verlorn was.> -
< meister, do adam genas,
ob eva mit im genaese?
meister, ob du daz laese
an der lebenden buoche,
der gewizzen mich beruoche.> -
< ich han ez niht gelesen.
bruoder, la die vrage wesen;
vrage des daz dir si durf!> -
< ez ist erste umme den wurf,
des ich wil, herre, vragen.
iuch ensol niht betragen,
swa ich den glauben lerne.> -
< den lere ich dich vil gerne,
swa du mir des volgen wil.
die vrage ist uz dem zil,
der du vragest umme evam.
got gar die in der helle nam
die da warn die sine.
vil lange wernde pine
muezen jene ymmer dulten
die ir missetat engulten:
daz ist diu verlorne shar.> -
< meister, ja bekenne ich gar:
swaz got hat durch uns erliten,
daz ich so lange han vermiten,
daz ich daz cruece nie gesach,
dar an unsaelde mir geshach;
daz wil ich ymmer buezen.
mit gebete sueze gruezen
wil ich daz cruece vil here.
swer gotes lop mich lere,
dem mueze ez got vergelten.
ich han da her vil selten
des crueces genomen gaume.
von suentlichem saume
entlade mich der sueze got,
wan ich wil ymmer sin gebot
leisten als ich ez leisten sol.
han ihz, herre, geleistet wol,
ob ich tuon als ir mich leret?
min saelde die ist verseret;
die wil ich gerne machen heil.
ich vuerhte die snellen urteil
die an dem jungsten tage wirt.
swen gotes gnade da verbirt,
der ist verlorn ane ende.
got herre, an mir wende
swa mit ich dich verliesen muege!
vil wol, herre, des gehuege
daz ich bin din hantgetat.
erkenne, daz min herze hat
vil manige wirde verkorn.
owe! min vater hochgeborn,
was sol des armen werden?
hat er den teil siner erden
niht von der gnaden din,
ez si jude oder der sarrazin?
die hat geworht gar din hant.
suezer got, nu wis gemant
daz du minen vater bekerest,
dich selben dar an erest.
von dir er vil der lande pfliget.
ob sich din guete sin bewiget,
war zu ruohtes du in richen?
der lebet gar cristenlichen
dem hastu niht so vil gegeben
awe! sin wol gehertes leben,
waer daz in dime namen,
so mueste sich min vater shamen,
daz er lebte wider got.
nu muez im gebieten daz gebot,
daz der maegde der engel kunte,
daz sie der gebuerte enzunte,
daz sie din, herre, swanger wart.
erkenne mich! ich binz rennewart,
der verlorn hat die verlust,
da von mir ymmer under brust
ein nahe gendes leit muoz ligen.
von leide ich, herre, bin gedigen
zu der kutten und zu der blatten,
und wil mich uf die matten,
so min meister gebiutet, legen
und nymmer gezuernen von den slegen
die man mir von shulden tuot.
sit daz cruetz din reines bluot
hat gemachet durch uns naz,
da von wil ihz ymmer baz
eren dann ich han getan.
fuer war ich des gedingen han
daz mir daz got niht versage
swaz ich mit reiner bete im clage.
got herre, diner marter zeichen
getoerste ich dar an gereichen
mit miner verworhten hende,
da von manic man sin ende
hat genomen bi minen tagen!
sol ich genenden oder verzagen,
herre, des gib mir dinen rat.
min muot daz vil kume lat,
ich kuesse an gotes fueze.>
< dins glustes willen bueze!>
der appet vil guetliche sprach.
da der kus von im geshach,
rennewart sprach:< suezer got,
ich waere miner mage spot
und wuerde gar von in geshant,
ob in waere daz bekant
daz ich gnaden an dich ger.
in herzeleide mich gewer,
vil suezer got, des ich dich bite.
da eres du dine guete mite.
nu sprich wider mich ein wort.
ich han doch von dir daz gehort
daz du, reiner, suezer krist,
ie waere und ymmer bist,
und sist hie und anderswa.
ein cleines kint daz sprichet ja.
dine jar sint ungezalt
und bist vor allen dinge alt.
durch mine bet sprich etteswaz,
so gelaube ich deste baz
dinen tauf, und dine geburt,
gistu mir ein antwurt,
dine urstende, und dinen tot,
und dine aengestliche not,
und dine wunderliche uffart.>
daz bilde sprach zu rennewart:
< ich bin der marter zeichen.
swa du wilt an mich reichen,
des wil ich dir guennen wol.
grif die marterlichen dol,
die ich an dem cruece leit
durch dich und durch die kristenheit!
von der marter sin gesheiden
die juden gar und die heiden:
die muezen in ungnade wesen.
wizze fuer war, du bist genesen,
ob du blibest staete.
swaz du suenden ie getaete,
die sint alle dir vergeben.
behalt an mir din reines leben!
und swa du durch mich vihtest
und zu der heiden shaden pflihtest
und in den ungelauben werst.
swa du des libes sie beherst,
dar an lit gar min wille.>
da mit sweig ez do stille,
daz bilde, und sprach niht mer.
< awe! reiner got vil her,
waz gnaden du mir hast getan,
daz ich daz urlaup von dir han
daz ich sol der heiden varen!
bi minen lebenden jaren
wil ich sie ymmer toeten,
doch e des glauben noeten.
ob ich den an in vinde,
des toetens ich erwinde.
der sich des glauben wert,
sin leben von mir ist verzert
durch daz cruece vil here.
ich wil ez ymmer mere
zu eime zeichen an mir tragen.
an daz cruece wart geslagen
durch mich der vil sueze crist.
die heiden hilfet niht ir list,
ich enwoelle sin ir hagel,
an in rechen daz ein nagel
jhesum durch die fueze stach.>
der appet horte und sach
von dem cruece daz wunder groz.
mit wazzer er den lip begoz;
daz rerten sine augen.
er sprach:< die gotes taugen,
bruoder, ich han wol vernomen.
sit mir von gote willekomen!
wol mich daz ir ie kamet her!
ez muoz nu dirre und der
sancte juliane lan daz sine.
uns hant die sarrazine
des guotes dicke gar behert.
nu hat uns got daz heil beshert
daz du nu bist unser trost.
wir sin von aengsten gar erlost,
und hat nu vride unser eigen.> -
< wan komen nu die veigen
des libes und an der sele?> -
< ein kuenc der heizet mele,
der ist vil maehtic und rich.
der tuot uns aller taegelich
grozen shaden vil unversholt,
des du nu uns beshirmen solt.
got dir daz bevolhen hat.>
< herre, ich bin der daz niht lat,>
rennewart vil suoze sprach.
< swer iu tuot kein ungemach,
daz wil ich wenden swa ich kan.> -
< des lone dir got, vil saelig man!
got dich drumme benediet
und hat dich gevriet
baz vor suenden dan ein kint.
die kint vil nah bar suenden sint.
got dine suende hat verkorn.> -
< nu sage ob ie wart geborn
kein menshe ane missetat.>
< bruoder, der vrage mich erlat!>
der appet sprach zu rennewart:
< ich waen, nie menshe geborn wart
daz ane suende waere gar
ane daz diu maget gebar:
daz ist ob allen dingen her.> -
< war da ie kein menshe mer?> -
< ja ez, zwei.> -< wer warn die?> -
< bruoder, die wil ich nennen hie,
als mir der glaube saget.
ez engebar nie wip noch maget
evam noch dar zu adamen,
die suendelos zu der welte kamen,
wie sie doch sider wuerden
mit suendeclichen buerden
von ungehorsam beladen,
daz uns kam zuo grozem shaden:
wir sin noch mit bevangen.> -
< wol dan, herre, und gangen!
ir habt wol bewiset mich
dar nach han gevraget ich.
iwer kunst ich drumme prise:
ir sit der buoche gar wise;
mir selber ich wol guende
daz ich ir als vil kuende.>
da mit sie dannen giengen.
die muenche aneviengen
ir tagezit zu der none.
rennewart der sang shone
mit den muenchen, er enweste waz.
het er ez gekuennet baz,
daz waer im vil liep gewesen.
der muenche singen und ir lesen
daz waz im vil unbekant.
sine stange truog er in der hant.
die enwolt er niender lazen ligen.
er sweig so die muenche swigen,
und sang mit so sie sungen.
die alten und die jungen
begunden alle warten
an bruoder rennewarten,
do er sang mit in so helle.
swaz luete was in der zelle,
gelaufen die alle kamen,
do sie sinen sang vernamen
und der also ungefuoge clang:
von in wart ein groz gedrang,
wan ez was ein vremde wise.
von alter ein muench grise
hin zu rennewarte gieng.
bi der kappen er in vieng
und hiez in stille swigen
und lazen gar sin shrigen.
rennewart sprach mit unsite:
< seht, wa kuemmert ir iuch mite?
zuo eim torn ich iuch zelle.
vil lihte ich iu ershelle
mit eime slage die blatten,
daz ir nie uf der matten
wurdet geslagen so harte.>
der appet zu rennewarte
vil harte suezeclichen sprach,
do er in also zuernen sach:
< bruoder, habet guoten muot!
biz daz closter hat kein guot,
dar ueber sit ir herre hie.>
rennewart der liez sich an diu knie
und neig dem appet tieffe.
er sprach:< vil gerne ich slieffe,
lieber herre, eine wile.
ich han vil manige mile
gegangen, daz ich niht enslief.
sit daz mir min vraeude entlief
so daz starp min reine e,
sit bin ich, herre, ymmer me
gewesen gar ungeslafen.>
< da solt du dich entwafen,>
der appet hin zuo dem bruoder sprach,
< deste bezzer ist din gemach.> -
< vil gerne ich daz taete,
ob ich eine kamer haete
da nieman me waer inne.
die lihet mir in der minne:
ich han luete vil erslagen,
des muoz ich daz harnash tragen,
daz ieman mich ermuerde.
dise yseninen buerde
trage ich niht durch gotes gebe:
wizzet daz ich gerne lebe.
got laze mich nymmer ersterben,
ich mueze sin hulde erwerben.>
den appet sin tugent ruorte.
rennewarten er do fuorte
in ein gaden vil veste,
da der kunden noch der geste
nymmer keinr in gekam.
vier knappen der appet nam
und hiez sie bette bringen dar.
< ir herren, ir suelt sin nemen war
wol und also shone
daz ihz mit guote iu lone,
und wol mit dienste pflegen.>
der appet gab im sinen segen.
da mit er von dannen gie.
rennewart do des niht lie,
ern shutte daz harnash abe.
ich sage, als ich vernomen habe,
daz antiquites ez worhte.
rennewart gar ane vorhte
in sime gadem da beleip.
die knehte er alle von im treip,
da man in gemaches bewarte.
die tuere er vaste versparte
da mit sin selbes hende.
der hochgeborne ellende
mit slafe sins gemaches pflac.
er slief biz an den dritten tac
so daz er nie erwachte.
do er do uf sich machte,
wider sich selbe sprach er do:
< wie ist mir geshehen so
daz ich han so vil geslafen?
ich soelte mich drumme strafen
daz ich nit was zu kore.
wer hat fuer mich die hore
gesprochen, da ich sie sprechen solte?
ob ich darumme nu dolte
von dem apte grozen zorn,
daz waer reht. hette ihz verborn,
so het ich keine shulde.
git er mir sine hulde,
so bin ich ein saelic man.
ich wil legen min harnash an
und danne der maere vragen.
wil der appet mit mir bagen,
in gotes namen ich daz dol:
ich han ez vershuldet wol.
ich han verslafen gar die zit
dar an der muenche reht gar lit:
metten, prime, messe, none.
ich han nach gotes lone
geslafen dise stunde.
ich waen, mich ieman funde
der mich suohte da zu kore,
da die muenche ir hore
sprachen und sungen got.
ich han gebrochen daz gebot
daz diu regel mir gebot.
nu was mir des slafes not.
nu wil ich zu dem appet gan,
in bitten daz er ruoche lan,
ob er gein mir zuernet iht.
nymmer me ez mir geshiht:
ich wil im des vianze geben
daz ich ymmer habe muenches leben.>
da mit er zu dem appet gie.
der appet sprach:< saget mir, wie
hat ir so lange geslafen?
ich soelt iuch drumme strafen.
nu si diz lazen gar vervarn,
welt ir ez baz her nach bewarn.
iuch twang ez lihte diu muede.
swaz iuch von muede entluede,
vil gar liep mir daz waere:
iwer stange diu ist vil swaere
und iwer harnash veste;
swaz iu den lip beleste,
da von suelt ir iuch entladen
( iu tuot hie nieman keinen shaden),
daz ist min bete und min gebot.> -
< herre, ich bite iuch des durch got
daz ir mich in dem harnash lat.
min lip ez so gewonet hat
daz ez mich nit belestet.
ich wolte daz ir westet
daz ez mir so sanfte tuot.
ob uns naemen unser guot
die verfluohten sarrazin,
biz ich danne geslueffe dar in,
so waern sie enweg gevarn.
ich wil den lip wenic sparn,
swa ich unser guot sol wern.
got sol die saelde mir beshern
daz ich gediene hie etteswaz,
daz ir mir guennet deste baz
sante julianes guotes.
herre, ich bin des muotes:
e man uns naeme ein brot,
fuer war ich wolte e ligen tot.>
der appet sprach:< wol mich der zit
daz ir unser bruoder sit
und daz ir her komen bint.
ja sit ir ein gotes kint!
dez weiz ich gar die warheit:
iwer saelde uns ueber treit
manges ungefuegen shaden,
da mit wir sin ueber laden
von der heidenishen diet.
iwerr kunft uns got beriet,
wan wir vil kummers haten.>
die muenche got des baten
daz ern in vriste.
der appet vil wol wiste
die vil grozen saelikeit,
die got hete an in geleit.
daz was sin trost alle wege.
nu pflag man sin mit der pflege
des im vil gar genuogte.
eins tages ez sich so fuogte
daz aber die heiden kamen
und vil dem closter namen
guotes uf der huoben habe.
nu was der alte und der knabe
in manigem leides pine,
daz sich die sarrazine
satzten vor des closters porte.
do rennewart daz erhorte
daz man an die porten streit,
rennewart nit lenger enbeit:
hin zu dem appet er do lief,
der in weinende ane rief,
daz er daz closter werte
und von dem tode sie nerte
vor dem heidenishen her.
< herre, ob ich in daz wer
daz sie uns iht rauben,
welt ir mir daz erlauben,
samir sante julian,
so muezen sie uns daz unser lan.>
da mit er von dem appet lief,
die porte er an den angel swief.
er begunde vaste umme sich slahen,
daz vieln in des meres ahen
die heiden von den grozen slegen,
die er dar begunde legen
mit beiden sinen handen.
die heiden da genanden:
an rennewarten sie kerten
mit spern und mit swerten.
vil vaste sie sich werten,
die doch ir leben verzerten:
von rennewartes hende
nam maniger da sin ende,
der kurtz und der vil lange;
er sluog sie mit der stange
daz sie rumten dise welt.
also gulten sie daz gelt,
daz in diu kristenheit gelech.
der heiden were also gedech:
gnuoge da vil vaste striten.
rennewart sie begunde biten
daz sie sich liezen taufen:
< da mit suelt ir kaufen,
daz wizzet, zweir hande leben.
diu kan got iu beidiu geben.
nu volget mir, und hat ir sin.>
da sprach einer under in:
< wizzet, herre, wie lang ir sit,
iwer lip mit uns tot gelit,
e wir daz leben verenden.
wir woellen nit geshenden
mahmeten und appollen.
wir sueln den lip verzollen,
daz sie sint wol geeret.>
da wart manic man geleret
sterben ders niht kunde.
rennewart von ersten begunde
vehten als er woelte toben.
er bat me ir keinen loben,
daz er verswuere sine gote.
rennewart was des bote,
sie wurden alle von im erslagen.
was sol ich mer da von sagen?
tot lag da der heiden shar
von rennewartes hende gar.
gein dem closter er gie.
mit anphange man in enpfie:
vil gar die samenunge,
der alte und der vil junge,
dar von prides warn komen,
do sie hatten daz vernomen
daz was der stift besezzen.
sie begunden alle mezzen
des shoenen rennewartes lip,
beide die man und diu wip,
gar swaz ir was von der stat.
der appet sie vil suoze bat
daz sie fuern an ir gemach.
swaz er gebot, daz geshach.
da mit er shone rennewartes pflac
beide die naht und den tac
mit allen guoten dingen.
wolt er swigen oder singen,
oder sitzen oder stan,
den willen liezen sie in han.
rennewart al da beleip,
biz er vierzehen jar vertreip.
vil reine lebt er da die zit
und vaht do so manigen strit
daz er die heiden brahte
daz keinr dem stifte genahte,
also daz er im taete shaden.
sus kunde kummers sie entladen
der getriwe und der gewaere.
nu wil ich diz maere
eine wile lazen hangen.
des enlat iuch niht belangen:
ich kume shier wider dran.
rennewart der reine man
hatte ein herze liebes kint.
liep noch kint den lueten sint.
rennewart was des ein wer:
vil liep was im malfer,
der im leider wart verstoln,
des ich niht her han verholn:
wie er in leide in verlos,
da von er die welt verkos
und was ein muench ymmer mer.
daz kint kaufte terramer
und bevalh ez kuenge tybalt.
als mir daz maer hat gezalt,
mit grozem vlize er daz zoch.
den knaben missewende vloch
und gahte gein im diu tugende.
nie kint in kindes jugende
wart so huebsh und so cluog;
ich waene, ez nach der arte sluog
dem keyser karle, sime anen,
der dicke wol des riches vanen
nach prise fuorte hoch enbor.
gnuoge wundert daz hie vor
geshach daz man doch saget,
und dise tat so gar verdaget
die geshiht und ist geshehen.
der man wol mag zu prise jehen,
der tat was doch so cleine
daz ein meister alters eine
von in sagte wol die tat
die ir keiner begangen hat,
da von er gesprechen muege.
ob ich an die kuenge luege,
vil lihte waere daz ir haz.
da von ist ez gelazen baz:
lazen ez ligen da ez lige!
wie malfers leben gedige?
des wil ich iuch besheiden.
er wande sin ein heiden;
er wart doch e getaufet
e daz er wuerde gekaufet
von sime anen terramer.
ez wart kein kint nie mer
also shoene und also starg.
malfer an im truog daz marg
daz an sime vater lag.
terramer die shoene wag
und jach daz er shoener kuende sin
danne der shoene baldewin,
der kuenc von falfunde,
den nieman ueber shoenen kunde,
biz malfer ungewahsen was.
swaz man von shoene ie gelas,
daz was gein der shoene niht,
als man noch siner shoene giht.
terramer begunde gern
an den shoenen malfern,
daz den knaben des gezaeme
und von sime libe naeme
ein krone und ein lant,
( daz woelt im gerne geben sin hant)
und an sich naem ritters namen.
< des kan sich min kintheit shamen>,
sprach der shoene malfer,
< ez ist reht daz ich enber
daz ich id herre werde
der krone oder landes erde,
e ich kome zu minen tagen.
dem shilte zement niht die zagen;
daz han ich vil wol gehoert,
daz ez sint wol gewaere wort,
von mime vater tybalt.
er hat dicke mir gezalt
wie vil er noete habe erliten.
ir suelt mich, herre, des nit biten
daz ich selbe mich betruege.
ich waen, vogel ie gefluege
e im gewuehse daz gevidere.
min pris der laege da nidere,
so mir der kraft gebraeche
und man mich sluege und staeche.
waer ane wer ich danne,
daz zaeme niht werdem manne.
da von wil ich des biten
biz daz ich kume zuo den ziten
daz min lip der krefte pfliget
daz ein strit mich ringe wiget.>
da sprach der kuenc terramer:
< malfer, du has krefte mer
danne da ich ritter wart.>
< daz sol werden wol bewart
daz ich ymmer gefuere swert,
e ich bin der wirde wert,
daz min kraft geleisten mac
einen so gepristen slac
da von daz leben dem tode wirt,
min lip biz dar daz swert verbirt,>
sprach der shoene malfer,
< und daz ich mit einem starken sper
wol versniden mac den shilt.
swer hurtecliche die tyoste zilt,
des ellen mag wol werden balt.
saget mir, kuenc tybalt,
wie swiget ir so stille?
ich waen, ez ist din wille
daz ich niht pflege der rittershaft,
e daz gemannet wol min kraft.> -
< malfer, mich dunket guot
swaz din lip guotes tuot
und swa din pris sich meren kan;
daz wizze, reine saelig man,
daz sich des vraeut mins herzen sin.
gar min leit daz muoz da hin,
swanne din lip gejaret,
der wol dem glich gebaret
daz gar din ellen richet
swelch leit min herze stichet
daz ez lange vraeude verbirt.> -
< waz ist daz dich hat verirt,
daz din lip niht vraeuden pfliget?> -
< ein leit daz mir angesiget
daz ist so lang gemezzen,
ez hat mir gar besezzen
daz herze und die sinne:
arabel diu kuenginne
hat mir daz leit gefueget
daz ist min lip gerueget
zu unsaelden und zu shande.
ob reht din lip erkande
was von ir wunders ist geshehen,
din lip in leide wuerde gesehen
von der manicvalten not.
ez ist von ir gelegen tot
ir bruoder und vil ir mage.
ich vuerhte daz dich betrage,
malfer, miner senenden clage,
die ich vil gar zu herzen trage.> -
< wizzet, herre kuenc tybalt,
daz ir von vraeuden sit gezalt,
daz ist mir innencliche leit.
ich bin mit helfe iu bereit
zu rechen iwer hertze ser,
swanne ich gewinne jare mer.>
bede liezen sie die bet.
malfer vil sterke het:
da er ueber zwelf jar kam,
sehs man er uf den rugge nam
und truog sie also ringe dan
als ob ez waer ein einig man.
do sie die sterke ersahen,
die kuenge bede jahen
daz er waere sterker wol
dan der in manigen kummers dol
fuogte uf alytshanze,
da manic starke lanze
zu beder sit zubrochen wart.
und enwaer niht rennewart
mit siner stangen da gewesen,
der kristen keiner waer genesen.
daz mort gar von im geshach.
malfer zu den kuengen sprach:
< ist iu beiden id bekant,
der rennewart da ist genant,
ob er noch lebende ershine?
ez werdent die sarrazine
gerochen von minen handen.
swa er ist in den landen,
ich wil suochen in fuer war,
belibe ich lebende zwei jar.>
do sprach der kuenc von kordes:
< malfer, des grozen mordes
sol ich nu gewinnen gelt.
von dir muoz alytshantz daz velt
mit toten werden bestraewet,
daz sich arabel wenig vraewet
und willehalm der markis,
der doch hat vil hohen pris
in manigen landen bejaget.
ein man der waer verzaget,
ob er gnade niht da fuende
da man sin herze buende
mit wol gelobter minne.
ez waern nit guote sinne,
ob er die minne verspraeche,
der minne ir reht er braeche.
vil wunne von den wiben bluet,
swa sich liep nach liebe muet,
die sint von edelm stamme.
vil saelig si diu amme
diu so reine vruht uns zoch!
wip die machent herze hoch
mit wol gemuotem muote.
willehalm der reine guote
nach miner tohter minne rang.
ich waen, in des ir shoene twang
daz er dem reinen wibe
gap daz mit dem libe
da gein ir guete sich beriet,
daz sie von manigen eren shiet
und liez ein hohe krone varn.
willehalm in vil grozen sharn
hat den pris gefueret hin.
swie vint ich in beiden bin,
so muoz ich doch der warheit jehen:
ich han daz cristen wip gesehen
die ich ir gnaden han gebeten,
und enliez daz niht durch mahmeten
noch dar zuo durch terviganden,
wann ich was mit ir minnen banden
gevangen und gestricket.
und hette ich ir minnen gelicket,
ich hete mich lihte getaufet,
da mit ir minne gekaufet.
swer minnet minnen minne,
dar sinnen sine sinne,
diu minne muoz sin geminnet.
swar getriwes herze sinnet,
die minne sol man minnen,
die ist von staeten sinnen.
ich wil willehalm nit wizen,
kunde arabeln minne in bizen
daz im der biz daz herze bant.
getriwes herze ist minnen pfant:
daz sueln wir loesen, ob wir muegen.
swa zwei herze ein ander tuegen,
die ein ander waern liep,
swederz wuerde da ein diep,
daz waer der minne entrunnen.
gnuoge hie ueber niht kuennen
reht urteil gesprechen.
swa diu minne sich wil rechen,
dar kan sie legen wol den strig.
vil sueze ist der augen blig
da liep sin liep erblicket.
willehalm der wart bestricket
mit arabeln suezer minne:
sin manliche mannes sinne
ir shoene, ir kueshe gar betwang.
nie mannes dienst baz gelang
danne willehalm dem markyse.
diu minne in gernder wise
sich hat zu in gepflihtet,
ir herze zu der liebe gerihtet.
ich solte min werndes hazzen
gein in beiden lazzen,
daz ratet uns die maze.
ob ich min zuernen laze
gein mines verhes vruehte,
daz tuon ich wol mit zuehte.
arabel hatte niht missetan,
ob sie die minne niht erlan
des marcgraven wolte,
der von ir minne dolte
kummer wol zweier hande.
loste sie in von dem bande,
daz lerte sie wiplich guete.
ich wil min zornlich gemuote
gar lan gein mime kinde.
nein, nymmer ich erwinde,
ich enkome zu provenzale wider,
und daz orense werde da nider
von mime gebote geworfen.
in steten und in dorfen
blibet niender shure:
ein boser nachgebure
wil ich dem lande werden.
vil manigen ritter werden,
malfer, solt du nu rechen,
so wir daz muegen gezechen,
die durch mich sint gelegen tot.
willehalm in den tot gebot
und ander sin geslaehte.
vil kume ich dir maehte
in einer wochen gar gesagen
waz sie mir ritter hant erslagen,
willehalm und rennewart.
was diu verlust mir hat verspart
vraeude, und bin ymmer saelde los,
daz ich den sig ie verlos!>
< iwers leides hat ir gnuog gezalt,>
so sprach der kuenc tybalt,
< und habt daz mine gar verswigen.
ich solte billicher ligen
bi arabeln danne der markys.
ir wipheit hat sin cleinen pris
daz sie ir man hat ueber hueget.
swa irz fuer die staeten zueget,
da wuerde ir wiplich ere smal.
willehalm der diep sie mir verstal.
ob ir wille was da bi?
der gewizzen bin ich vri;
ich waen, ie wip so entruenne
ir goten und ir kuenne,
ir kinde und ir manne.
mahmet in sinem banne
sol sie den goten behalten.
in shanden manicvalten
ist gar entreinet ir der lip.
sie vil unwipliches wip,
daz sie ir art geshendet hat
mit shanden siu nymmer zergat!
fuer war daz muoz mich muewen
und herzebernden kummer bluewen.>
malfer sprach zuo in beiden:
< sit ir mit herzeleiden
bevangen, daz suelt ir wenden
und den an prise pfenden
der iuch iwerr eren hat entwert.
wer hat den vor iu ernert,
vil richer kuenc terramer?
wer ist so gewaltic und so her
der nu lebet uf der erde?
so ich nymmer saelige werde,
ich wil iuch bede zellen
daz ir nie gewunnet ellen.
wie moehte er iu vor gewern,
swes iwer gewalt nit wolte enbern,
er enwaer shier verdorben?>
< des han wir vil geworben,>
sprach terramer von kordes.
< mir ist des leides hordes
vil al da her gefueget.
ob ir daz ungerne trueget,
shier waert iur entladen.
malfer, der mir den shaden
almeistig gefueget hat,
du enweist nit was dich der bestat;
so duz her nach bevindest,
an vraeude da von du erwindest.
da mit wil ihz lazen wesen.
im kunde nieman vor genesen,
swen sin langiu stange ergreif.
ez was so wit sin umme sweif
daz er vil nahe min her ersluog.> -
< herre kuenc, ir habet gnuog
geclaget iwer herzeleit.
dar nach der rache sit bereit!
da wil ich gerne mit iu hin
swanne ich kampfbaere bin.> -
< malfer, nu hastu wol gereit.
du wilt mir helfe sin bereit
so dine tage sint getaget.
malfer, ich bin unverzaget:
swa willehalm der markis
hat gekrenket mir den pris,
daz muoz mir sin ein wernder hort.
fuer war ich riche noch daz mort
daz an mir begangen ist.
nu wil ihz lazen an die vrist
und uf dinen trost lazen ligen.
da mit der clage si geswigen!>
terramer der sweig stille.
nu ist ein ding min wille
daz ich des knaben malfern
zu disen ziten wil enbern
und niht me von im sagen.
swanne er nu kumet zu sinen tagen,
so neme in wider diz maere.
der nu so gefuege waere,
den liez ihz fuer mich tihten:
kuende erz so berihten
daz erz mit worten suezte baz,
daz woelte ich lazen ane haz
und ymmer an in minnen.
mag ich des so niht gewinnen,
so muoz ich aber sprechen me.
rennewart sins closters e
so reine hete behalten
daz die jungen mit den alten
im gunden siner pfruende wol,
wan er manigen kummers dol
durch sin closter hete erliten
und manigen grozen strit gestriten.
nu hatte er ein gewonheit
daz er nymmer daz vermeit,
ern gienge shawen zuo dem mer
und wol bereitet gein der wer.
nu sah er eins morgens vruo
ein shif balde gahen zuo.
daz shif vil guotes fuorte.
gein der habe ez vaste ruorte.
da ez in die habe kam,
der marner den anker nam
und warf in dar als sie noch tuont.
rennewart an dem stade stuont
in siner swarzen kappen.
der marner hiez vil knappen,
beide swache und starke,
uz varn in einer barke,
daz sie dem shiffe gewunnen
spise und vrishen brunnen.
do daz rennewart ersach,
wider sich selben er do sprach:
< ich wil des endes gahen
und gein dem shiffe so nahen,
ob ihz ergrifen mege.
min kunst ich dar an lege.>
rennewart ergreif daz shif;
daz was ein saeliclicher grif.
snelle er in die barken sprang;
daz was ane der knappen dang.
fuer die barken er sie stiez,
deheinen er dar inne liez:
daz mer ir leben kunde zern.
rennewart begunde vern
vil vaste gein dem shiffe,
daz er daz da begriffe.
da er kam hin an daz shef,
sin stange diu gap manigen tref.
die in dem shiffe waren,
ein sterben niht die verbaren
ane eine cleine parte,
die bot rennewarte
daz haubet uf die fueze
und sprachen:< nim zu bueze
von uns, herre, daz wir han
und ruoche uns daz leben lan.>
dannoch me sie taten:
mit vlize sie in baten
daz er sie leben lieze.
swar er sie glauben hieze,
dar wolten sie gelauben.
er sprach:< ir woltent rauben
aber sante julianen
und sins guotes anen.
daz han ich nu undervarn.
iwer geniset nymmer barn:
ir muezet alle ligen tot.>
kruchan im die hende bot
( er was des shiffes herre)
und sprach:< wir han vil verre
her gefueret diz golt,
daz du zu rehte haben solt.
ez waer anders her niht braht:
die gote hant ez dir gedaht,
mahmet und dar zu appolle.
ez lit manic guldin knolle
dort in jenen shrinen,
der solt du dich gesinen.
herre, nu laz uns den lip!
êr an uns diu reinen wip,
die man sol zu rehte eren.
wip kuennen herze leren
hohen muot und herze ger.
ir minne ist wernder triwe wer,
swa daz hertze wirt ir pfant.>
< ir habt zu verre mich gemant,>
sprach rennewart mit guoten siten,
< iwer sterben wirt vermiten
nu vil gar von minem libe.
ich wil minem reinen wibe
da mit gnade hie kaufen.
welt ir iuch alle taufen,
des kumet balde ueber ein
und sprechet ja oder nein!>
kruchan sprach:< wir wellen leben
und dem tode daz leben geben.
ez ist geteilt uns ein kauf:
der tot oder der kristen tauf.
ob wir den tauf enpfahen,
so kan sterben uns versmahen.
ob wir ane tauf beliben,
so sueln wir doch den wiben
unsers lebens vil wol danken.
kan iwer triwe niht wanken,
so ist erwendet unser mort.
da zuo hat ir gar den hort,
den terramer dem atmirat
ein richer kuenc gesendet hat,
von alexandrie roier.
er ist an allen dingen fier.
sin staete noch nieman betrog.
sin pris etteswanne hohe vlog,
und hat auch noch wol valken vluege,
so sin ding nach saelden zuege.
sin wirde ist hie rehtes bar,
doch ist sin lip in maniger shar
gezalt zuo den gepristen fuer.
sin lob enstat niht vor der tuer
da die gepristen wol in gant
und die enpristen stille stant.
herre, ich han niht misesaget.
swaz nu dem prise wol behaget,
welt ir daz staete lazen wesen,
so sin vor tode wir genesen.>
rennewart sprach zu den heiden:
< ich wil nymmer mich gesheiden
von muote der kan staete pflegen.
so ir nit woelt des tauffes segen,
so enwil iz iuch niht twingen.
ein ding wil ich gedingen,
ob ir mich des wellet entwern,
fuer war so sit ir ungenern:
ich verderbe iu gar den lip.
und waer daz min reines wip
noch lebte in ir wirde,
und daz mins herzen girde
an ger waer also veste
als do ich was zu leste
bi kyburge miner swester,
do enwart nie girde vester
dan die trueg ich gein ir;
ob ir woelt gelauben mir,
des libes ir fuer war enbert,
ob ir der bete mich entwert.>
do sprach der ritter kruchan:
< herre, nu ruochet uns wizzen lan
was ez si daz ir da welt.
swaz iwer munt uns fuer gezelt,
daz leisten wir wa wir megen;
ir kuennet uns nit fuer gelegen,
da mit wir den lip ernern,
daz wir uns des ymmer gewern.> -
< so hoeret wes ich welle gern:
ich enwil des niht enbern,
ir bringet die toten gente
von mir zu einer presente
dem kuenge terramere.
ez enwart kuenge nie ere
erboten als ich im habe getan,
dem ich sin guot genomen han,
daz ich im die toten sende.
er sol noch von miner hende
so grozen slag enpfahen
daz gein im beginnet nahen
sins lebens totliche vart.
saget im: « er heizet rennewart »
der im die gabe habe gesant,
so bin ich im so bekant.>
des antwurte im do kruchan:
< swes ir ins niht welt erlan,
herre, daz muoz alles wesen,
wan wir mogen nit genesen,
ez ensi danne iwer wille guot.
iwer muot ist unser muot:
wir sin iu also verselt
daz wir leisten was ir welt.> -
< kruchan, du bist vil wis.
witze und ellen mag din pris
bejagen, swa er ist veile.
nu varet mit guotem heile
gein dem voget von baldag,
dem nieman wider legen mag
an kuenclichem werde,
der nu lebet uf der erde.
woelte got daz er erkande,
wem er siner maniger lande
soelte jehen und wer er waere!
wie gar er danne verbaere
daz er mahamete und hamone
nymmer keiner siner krone
deheinen dang gesagete.
swanne jhesu daz behagete,
des wuerde er vil gar behert.
wer ist der die welt nert?
erkennes du den, kruchan?
nein du, also ist min wan;
ob ich dir in nu nante,
din lip sin niht erkante.
des sol sich din wirde shamen.
wilt du hoeren sinen namen?
er ist ob allen dingen alt.
kuenc terramer und sin tybalt
die werdent von im verblasen,
daz die vogel mit ir asen
vil wol werdent gespiset.
ist terramer hie gepriset,
daz vrumt im dort vil cleine
gein dem der uf dem steine
vierzeg tage ungezzen was.
er starp, sich, kruchan, und genas.
daz tet er durch die kristen.
daz die heiden rehte wisten
wie sueze er kan lonen,
appollen und hamonen
liezen sie der helle pflegen;
und naemen sie den segen,
den des gnade kan geben
der uns da wil ueber leben!
nu var gein terramere!
er ist hie nit so here,
ern mueze dort leben swache
und in grozem ungemache
von jesu von nazaret,
so er an daz gerihte get.
von gnaden gar gesheiden
so werdent die armen heiden
und diu juedishe diet.
wol dem engel der mir riet
daz ich den gelauben han,
so diu welt sol zergan,
daz ich danne bin genesen.
da mit wil ihs lazen wesen
und heizen tragen ueber bort
die spise und den goldes hort.
swaz dir spise gevalle,
kruchan, die nim alle:
du bist wol wert vil guotes.
woelte got daz du des muotes
waeres daz du dich tauftes
und da mit die gnade kauftes,
die so wol ist gesuezet
daz sie vil kummers buezet.
westes du, wie daz paradys
gesuezet ist in manige wis!
du bist so versunnen,
du gedaehtes, ich wil kunnen,
ob der muench mir war sage.
an dir selber niht verzage
und gedenke daz dich hiez werden
der den hymel und die erden
mit siner krefte worhte.
kruchan, er was ane vorhte,
do er zu einem menshen wart.
wol uns der saeliclichen vart
daz in diu maget ie gebar!
da von wart diu helle bar
maniger sele, die sin trost
von ungenaden hat erlost.
kruchan, ich enwil dir wizen niht,
ob du zwivelst der geshiht.
ez zwivelte sin taufaere
daz in sin trost verbaere,
da er was da zu helle,
und adam, sin geselle,
der mit im des zwivels jach,
biz daz er die hant ersach
die in worhte uz nihte.
kruchan, die sinne rihte,
swaz dir si daz beste!
ir heiden sit werde geste
lucifero dem helle wirt,
so iuch ein sterben niht verbirt.>
nu kamen von der stat
vil shiffe, die rennewart des bat
daz sie die spise vil snelle
fuorten hin fuer die zelle.
sa zuhant wart daz getan.
die shrine wolt er selbe han,
da daz golt was in gespart.
do daz shif erlaeret wart,
von der habe ez balde stiez.
die samenunge do niht liez,
sie engienge gein rennewarte.
die muenche, wol gegarte,
vaste ruorten die lefse.
der appet truog eine kefse
mit manigem venjen valle.
die muenche gar alle
rennewarten enpfiengen:
vil lute si ane viengen
< te deum laudamus> wol.
rennewart die vil reinen dol
mohte vil gerne liden.
< nu sueln wir truren miden,>
hin zu dem appet sprach er so,
< meister, wir sueln wesen vro:
wir han bejaget michel guot.
ein ding, lieber meister, tuot:
heizet bringen etlichen wagen,
die uns daz guot von hinnen tragen,
daz solte terramere!
nu hat got mit siner lere
ez uns gefueget und beshert.
swaz mir sins guotes wider vert,
daz sol ich zu rehte haben.
manigen samit und saben
han wir und baldegine.
seht ir dort stan die shrine?
dar inne ist goldes also vil
daz ich nu ane suende wil
mere ezzen mine pfruende.>
nu was der appet tuende
als in rennewart da bat.
er sante knehte in die stat
nach vier starken karren.
ez warn nit closter narren
die des goldes da pflagen,
von marke zu marke daz wagen,
e ez der kammeraere
leite in den sageraere.
ein ding ich wol sprechen mag:
do man gar daz golt gewag,
do was sin hundert tusent marg;
des closters armuot sich barg.
dar nach ymmer me gar
nam man wol rennewartes war,
wol hatte er vershuldet daz.
ez enwart nie clostermannes baz
in keinem closter gepflegen.
von siner helfe was gelegen
daz in nieman nit entet.
die muenche sprachen manic gebet,
daz got sin leben bewarte.
sie vraeuten sich vil harte
des guotes des er hete genomen.
nu was daz shif zu kordes komen
daz die toten heiden truog,
die rennewartes hant da sluog.
do der kuenc terramer
vernam diz leide herze ser,
do trurte er drumme vaste.
er sprach hin zuo dem gaste:
< sit willekomen, saelig man!
vil lieber vriunt, sage an,
wer hat genomen dir den hort
und getan den grozen mort?
und wer hat iuch mir gesendet?
ich bin des vil unerwendet
es engelte mir der markys;
ich erwirbe daz in maniger wis,
wie ich diz mort erreche.>
< wenne welt ir daz ich spreche?>
sprach der von alexandrie.
< waern min eines drie,
die sagen kume die aerbeit
die ich in iwerm dienste leit.
herre, sol ich sprechen mer?>
< ez ist mir liep>, sprach terramer.
< herre, mich hat zu iu gesant
ein kuenc ist roier genant
und ist kuenc zu alexandrie.
ich waen, kein kuenc nu sie
dem baz gepriset si sin name.
er ist vor lasterlicher shame
luter als ein reiniu maget,
sin muot gein shanden gar verzaget
und gein dem prise vil balt.>
do sprach der kuenc tybalt:
< iwer herre der ist gelobet gnuoc.
wer ist der uns die luete sluoc?
und wer iuch her gesendet hat?>
< herre, sit irz der admirat,
so sage ich swas iu ist enboten,
und wil swern bi den goten
daz ich iuch niht wil verdagen,
ich enwelle ez iu vil gar sagen.>
do sprach der voget von baldag:
< von warheit ich wol sprechen mag,
daz ich bin der admirat.>
< herre, so ist daz min rat
daz ir disen herren bitet,
der sine huebesheit ensitet
und fuer iuch antwuertet.
ob er so in striten hurtet
daz er uns anrennet hie,
so enwart bezzer ritter nie.
doch waen ich, er kan enthalten:
swa man sol die rotten spalten,
so blibet sie unzerbrochen.>
< han ich mich, herre, versprochen,>
tybalt harte sueze sprach,
< daz ist mir leit und ungemach.
han ich iender missevarn,
daz sol ich fuerbaz wol bewarn.> -
< daz ist iwerm prise daz beste,
swa ir eret wol die geste
in iwers herren lande.
vil wol ich ie bekande
den werden kuenc tybalt,
da iwer vraeude wart gestalt
in einen engen notstal:
iwer grune diu wart val
von der kuengin arabeln.>
< erlat mich, herre, der fabeln
die ich hie von iu hoere!>
< vil gerne ich, herre, hoere
swaz ir ungerne hoeret.
min sin der waer betoeret,
ob ich iht retde fuerbaz,
da von ir waert mir gehaz.>
terramer vil suoze sprach:
< swaz im rede gein iu geshach,
in guoter wise er daz tet.
lieber, gewert mich einer bet,
der suelt ir iuch niht shamen.
ich weste gern iwern namen.> -
< den wil ich iuch wizzen lan.
herre, ich heize kruchan.>
< kruchan von vothemonte,>
sprach tybalt,< du bist ein conte
vil gar von kuenges arte.
wie wol din ellens barte
in strite die shilte sniden kan
und dar nach harnash und man!>
< gnade,> sprach er< kuenc tybalt,
von uns ein tyost wart gezalt:
wol hurteclichen die geshach,
daz ez vil werder ritter sach.
wir vieln beide uf daz gras.> -
< weistu wa diu tyoste was?> -
< ja, vil wol! also ist min wan:
ez was zu forte tshatelan
zu dem grozen turneie.
sit wart din vraeude veie
von willehalm dem markys,
der hatte do den besten pris;
akurnoys was sin nam.
sin bruoder, der werde berhtram,
der gewan ein oersh alda,
daz ich sit niender anderswa
kein oersh sach gewinnen baz.
ich waen, ie man uf oersh gesaz
der bezzer ritter waere.>
< war zu hoerent disiu maere?>
sprach terramer von kordes
< wan berihtes du mich des mordes
der mir zu laster ist geshehen?>
< herre, des wil ich iu verjehen>
sprach der vil werde kruchan.
< herre kuenc, ez hat getan
einer der heizet rennewart.
von im ich des betwungen wart
daz ich in iu, herre, nande.
swer geretet im zu pfande,
der iuch iht an windet,
gein dem er niht erwindet,
er nem im lib und guot.
wizzet fuer war daz er iu tuot,
mag er, shaden und shande.> -
< kruchan, in welhem lande
hat er gevruemet diz mort
und genomen den goldes hort
den du mir soltes haben braht?
er hat des wenig gedaht
daz ez in iht geruewe.
nu ist worden wider nuewe
min leit, des was vergezzen.
nu wirt aber besezzen
orense, ich enlige shiere tot.
willehalm gearnet dise not
die ich von herzeleide dol.
ich enwaiz war ich keren sol,
daz ich rennewarten vinde.>
< terramer, der vart erwinde,
daz rate ich,> sprach kruchan.
< als ich den man erkennet han,
woelt al diu welt mit dir varn,
irn genaese nymmer barn,
daz wizze, von siner stange.
ich muoz wesen vil lange
daz ich nymmer kume in daz lant
da ich in nu inne vant:
ein stat diu heizet prides.
mir behaget vil wol, du mides
daz du in ymmer gesuoches,
ob du zu lebene gerouches.
sin lip so grozer slege pfliget:
swar er des slages sich bewiget,
daz muoz alles tot geligen.
im ist von mir unverzigen
sin lip, der enpflege vil tugende.
mich muet daz noch sin jugende
lebt in mueches wise.> -
< des maers mich bewise,
kruchan, als du hast verjehen.
was ist rennewarte geshehen?> -
< er ist muench worden.> -
< so heltet er den orden
niht als diu regel giht:
die mueche solten rauben niht
noch dar zuo die luete morden.
daz sie mine kint ie worden
sint, arabel und rennewart,
des muoz mir ymmer wesen zart
jamer mit herzeleiden,
wan ich han von in beiden
vil lasters und shaden gedolt.
sage mir, war tet er daz golt?> -
< da truog erz in daz closter.> -
< dest war, und koment mir oster,
daz ich ueber mag gevarn,
ich sol die kristen wenig sparn,
er si swach oder stark.
sin waren hundert tusent mark
des goldes ane manig tuoch.
mahmet, nu tuo in dinen vluoch
arabeln mit rennewarte!
groezer her ich nie gesharte
danne ich von rittern wil sharn.
ich sol mich nu baz bewarn
danne da ich fuor die ersten vart.
ich vuerhte niht daz rennewart
mir nu die minen morde.
daz er min kint ie wuerde,
daz wil ich clagen hamone,
von dem ich manige krone
hie trage uf der erde.> -
< daz iu iht des selben werde
des iu da vor ist worden!
sin stange diu kan noch morden
die heiden, als sie da kunde,
da der tote und der wunde
uf alytshanze lagen.
lantlueten, mannen, magen
gab er siner stangen swang.> -
< kruchan, swie mir do gelang,
also muoz mir aber gelingen.
ich wil fuer war betwingen
willehelmen den markyse
dar zuo den kunic loyse.
ich wil fuer munleune
manige riche pavilune
heizen slahen uf den plan.
ich enwil der kristenheit nit lan
genesen swaz ich ir erwishe.
larkant ich aber mishe
mit der kristen verhes bluote.
der uebel und der vil guote
die muezen alle tot geligen.
ez wirt ir keime des verzigen,
ez si dirre oder si der.>
da sprach der junge malfer:
< waz sint hie disiu maere
fugen, kuenc terramer?
ich wil daz selbe herze ser
rechen, ob du, herre, wilt.
ich wil mir swert und shilt
iuch da, herre, geben lan.
iwer laster wirt so widertan
daz gar diu kristenheit muoz
durch gnade suochen iu den fuoz.
shaffet mich hin ueber mer
mit eime gesamenten her,
so muoz iwers lasters rache
sich rechen biz an ache
und dannen hin biz an den rin.
dest war, ich tuon den kristen shin
daz mahmet der werde got
und tervigant wol ir gebot
volle fuerent von miner kraft.
ich reche die heidenshaft,
swaz ir leides ie geshach.
man sprichet, den der wolf errach,
daz der ist auch errochen.>
< malfer, was hastu gesprochen?>
sprach terramer und sach in an.
< wol mich, wie wol din jugent kan
sinen lieben vriunt versprechen!
ich hoer wol, du wilt rechen
mine lange wernde swaere.> -
< ja, e ich daz verbaere,
ich woelt e nie sin worden.
kan rennewart die luete morden,
vil wol ich auch daz gelerne.
proventz, francrich, und yberne,
tennemarg und dar zuo engellant,
wizze daz die von miner hant
des todes vil gar alle sint:
man und wip dar zuo diu kint.
und getuon ich die uebervart,
willehalm und rennewart
sich min niht erwern megen:
ich wil sie bede tot gelegen,
swa sie min auge ane gesiht.>
< du erkennes rennewartes niht.>
sus sprach der grave kruchan.
< vil suezer knabe, laz in gan!
fuer war er slehet dich ane wer.
waer alle die welt zu eime her
gesament uf eine stat,
die muesten an des todes mat
ligen von siner hende.> -
< kruchan, daz kint nit wende,
ob ez sin manlich ellen
nach dem geslehte wolle stellen.
sin lip uz manheit ist erborn.
fuer war mir ist din rede zorn.
man machet an den kinden
daz kan ir muot erwinden,
swa sie den gewendent hin.> -
< herre kuenc, wie tump ich bin,
ich weiz doch uebel und guot.
min lip der kristenheite tuot,
kum ich hin ueber in ir lant,
des jhesus christus wirt geshant;
daz nieman kan erwenden.> -
< malfer, so wil ich senden
al den kuengen mine boten.
ich getruwe wol den goten,
daz sie min laster riwe.
und pflegent sie gein mir triwe,
mahmet, kaun oder hammon,
so wirt ir goetlicher lon
an mir nu erzeiget baz
danne do ir helfe min vergaz,
so daz ich verlos die sige
und da von des leides pflige,
da von min herze ist vraeuden vri.
ich besaz so daz duerre zwi,
als tuot die turteltube.
ich bin der vraeude strube
und der vil leides slehte.
tuont sie ir rehte, rehte,
so wirt daz leit erwendet,
daz gar ir wirde pfendet
an gotlicher taete.
ob iz verwuerket haete,
so waer ich in den shulden.
ich engetet nie wider ir hulden
kein ding, als ist min wan.
nu solt du, werder kruchan,
hin gein alexandrie varn
und dine triwe an mir bewarn
gein dem kuenge roiere.
heiz in fuern kuenge viere,
die von im kronen han.
ich enwil in des niht erlan,
ern mueze zu provenzale.
er mag doch zu einem male
in mime dienste ershinen.
under gekroenten sarrazinen
wil ich nieman bliben lan.>
des antwurte im do kruchan
als ein wol besheiden man:
< herre, swa ich mag oder kan,
da werbe ich iwer ere.
volget wisers rates lere
danne ir noch hat gesuochet!
mime rate niht enfluochet,
wan ich tuon ez durch guot.
ir erkennet nit ir muot.
sie wenkent lihte an der not.> -
< nein, swaz ich in ie gebot,
sa zuhant was daz getan.>
< daz ist guot,> sprach kruchan.
< so heizet brieve shriben.
ich enwil niht lenger bliben.
min lip sol iuch niht sumen.
iwern botshaft ich bringe
morgen, des ich gedinge.
iwer botshaft ich bringe
so ich erste mag zu lande.
wil roier sin ane shande,
so leistet er wol iwer gebot.
doch muoz ez dunken ein spot
daz ir welt senden ueber mer
von kuengen ein vil michel her,
und ir hie bliben welt.
dienstes sint sie iu verselt
zu rehte und anders niht.
swann man iuch selbe da niht siht,
vil lihte sie wider kerent.
alle kronen da mit erent
und koment selbe uf alytshantz.
da von mag werden wider gantz
iwer pris, ist er zerbrochen.
iwer er ich han gesprochen
mit getriwelichen sinnen;
da mit wil ich von hinnen
mit iwern hulden sheiden.
noch rate ich daz iu beiden,
iu und dem kinde malfern,
daz ir suelt der vart enbern,
ir envaret danne selbe dar.
ich han mich versprochen gar.
daz tet ich durch iwern vrume.
so ich nu zu lande kume,
so sol ihz wider dienen wol,
als ein man sinem herren sol.> -
< kruchan, swaz du hast gesprochen,
da von ist unzerbrochen
min guoter wille gein dir.
daz ich selbe die vart verbir,
daz tuon ich niht durch hohvart.
min ere diu ist wol bewart
mit malfern minem kinde.> -
< kindes ellen daz ist linde
swa man nach prise vihtet.
diu diet ist unberihtet
swa der kuenc ist ein kint:
diu wort dicke bewaeret sint.> -
< vil wol wirz noch bevinden
daz ist daz riche an kinden
gestanden lange da her.> -
< wie sol der knabe malfer
gepflegen eines grozen hers,
ob ez joch hie diset mers
suelte wesen und bestan?>
daz bispel seite kruchan
terramer dem atmirate:
< volget mime rate
und vart selbe dise vart,
oder willehalm und rennewart
mit etlicher sache
koment im zuo ungemache.
sie sint nit guote magezogen.
malfer, du bist gevlogen
zu gezite von dem neste.
ob din lip ir ellen weste,
als ez mir an in ist bekant,
du enkoemest nymmer in daz lant
da sie beide wonent inne.
ez kumet dir zu ungewinne:
wiltu an in mit strite streben,
so enwiltu nit gerne leben.
da mit wil ich varn hin.
wizzet, herre, daz ich bin
iwer eigen dienstman
und dien iu, swaz ich guotes kan.
nymmer ich des abe gestan.>
sus fuor dannen kruchan.
sine vart warp vaste terramer:
er waer swach oder her,
die muosten vil gar alle varn.
seit ich nu vil den sharn
die ieglich kuenc dar brahte,
vil lihte iu daz versmahte,
ob ich daz maer lengete,
und ez mit worten mengete
die sich maezzen gein der luege,
da mit ich selben mich betruege.
ich sol die luege gar miden
und min gemuete riden,
daz ez der sele zu staten ste,
so sie von dem libe ge.
nu begunde sich die hershaft
wenden an des jamers kraft,
daz die vil werden heiden
von dem lande muosten sheiden
und aber varn ueber mer.
nu was orense so zu wer
daz ez sich so erwerte
daz manic man da verzerte
sinen lip durch den pris vil gar.
des wurden wange wol gevar
begozzen, daz sie muosten clagen
manigen ritter der da erslagen
wart durch ritterlichen pris.
swelch vrawe noch hiute ir amis
in ir dienste von ir sendet,
ob der nymmer sin shif gelendet
daz in trage ueber daz wazzer,
ir vraeude ist deste lazzer,
als sie sine kunft vernimt.
swelch guot wip in gnade nimt
einen wol besheiden man,
der wunne niht gelichen kan
swaz der nu die erde hat.
ein besheiden in nit lat
missetuon an dem wibe;
die reine ans mannes libe
heizet wol des wibes hueten
mit also gegueten gueten
daz ez wol zeme der minne.
ez turet mannes sinne,
ist er gein wiben wol gemuot.
edel wip, reine, shoene und guot,
von der spriche ich niht mere,
wan daz des got hat ere
daz er sie hat gemachet.
min herze vil sueze lachet,
so man guoten wiben iht
in guote ane smeichen giht.
diz lazen stan man und wip;
die sueln sin ein einig lip.
ich wolte nemen wol verguot
daz iuch kuende wol min muot
der vart zu rehte besheiden,
wie terramer sine heiden
shuof gein provenzale hin.
als ich des maers bewiset bin,
also wil iz iuch bewisen hie.
terramer der engewan nie
kein her also grozes me.
swaz er fuorte dar kuenge e,
die fuorn alle, und dar zuo die
die im da vor gedienten nie:
der selben was wol tusent.
ob der zal niht engrusent!
ich waen, ir waer dannoch me.
ez ist so breit des meres se
daz er da von nit versang.
wie in beidentalben gelang?
daz sage ich als ez geshach
und die hystoria des verjach.
ir habt e wol vernomen
wer im die ersten vart was komen,
war zuo solt ich die aber sagen?
ich wil dirre vil verdagen
die im nu da kamen gar:
von tamal kuenc vavar
zehen tusent im brahte.
dem keyser niht versmahte,
kaem im der von unger sam,
der im noch nie zu dienste kam,
noch der kuenc von engellant:
die solten beide von siner hant
zu rehte haben ir krone.
penis von gausarone
der brahte ritter ungezalt,
doch jach der kuenc tybalt
zweintzec tusent oder baz.
mah von sarie niht vergaz,
ern kaem so kuenclichen dar
daz da niender kuenges shar
in ueber grozen kunde.
terramer im des wol gunde
daz er so shone kam gevarn,
wan er was siner swester barn.
der selbe valshes vrie
hatte da kuenge drie,
die krone von im truogen
und viur uz helme sluogen,
swa sie an vinde kamen:
den pris sie dicke namen
vor uz und niht hin nach.
von sarie der kuenc mach
warp nach prise vil vaste.
er hete vil manige raste
durch terramern dar geriten.
terramer mit suezen siten
siner swester sun enpfie.
ern hatte in da vor nie
mer an keinr stat gesehen.
sol ich des gruozes verjehen
zu rehte als er im den bot,
so waer mir guoter worte not.
sol ich die warheit rehte sagen,
sin gruoz der kunde die site tragen
daz er was vil wol gesuezet.
nieman wart baz gegruezet
danne er von terramere.
er bot im al die ere
die man vriunden bieten sol.
er was niht erkennet wol
daz er niht zuo hove kam
und daz unerkennet was sin nam,
daz kam von siner kindes jugent.
vil gerne ir nu hoeren mugent
wen ich iu nu nennen wil:
des shoene lief vor an daz zil
die da warn bi den tagen.
sin lip kunde niht verzagen,
swaz sich gein prise gezoch.
sin name was an wirde hoch,
er was huebsh und wol getan:
von gschulte matusalan
der brahte drizzec tusent dar:
mit koste wol bereitet gar
warn des kuenges gesellen.
ez was so balt sin ellen
daz kein man nie kuenr wart.
ahy! wie shon er was geshart,
da er zu gesihte zogete
von baldag dem vogete!
der was gein im uf daz velt
geriten. nu was ein gezelt
dem kuenge uf den plan geslagen,
daz drizzec kaemmelin muosten tragen.
gein richer kost ez sich bot:
ez was gruen, gel, und rot,
bla, wiz, swartz, und shoene brun.
ez engesach nie man kein pavilun
so hohe noch so wite.
von vil guotem samite
was daz pavilun geworht.
matusalan was unervorht.
nach prise rang des kuenges lip:
er hatte muot uf guote wip.
swelch man guoter wibe gert,
der mag an wirde werden wert:
guote wip gebent guten muot.
uf erden ist kein ding so guot
so reines wip und werder man.
allen wiben ich wol gan
guotes, und den verre baz
den man nit giht nur wan daz.
ich enwil von in niht sprechen mer.
nu was der kuenc terramer
komen zuo matusalane.
wie wart der valshes ane
von terramer gegruezet?
der gruoz was wol gesuezet
da mit er den kuenc enpfie.
ich enmag niht gar benennen sie
die an manigen enden zuo riten.
doch ist von mir unvermiten,
ich enwelle ir nennen so vil wol
daz iuch der zal genuegen sol.
ein kuenc terramere kam,
dem rittershaft vil wol gezam
der was geheizen bluome.
nach ritterlichem ruome
warb er alle sine tage.
von dem selben kuenge ich sage
daz er hiez zu rehte flur;
er waz den vinden ein shur.
sin lant daz hiez lurgie.
er fuorte siner suene drie,
die zu kordes swert leiten
und sit ir pris so bereiten
daz er vil hohes lop gewan.
ir einer der hiez tshalan.
nu wil ich iu tuon bekant
wie die zwene warn genant:
saroch und sin bruoder safatin.
der varwe gap so liehten shin
daz ein auge wol gesunt
mohte von in werden wunt.
wer kam dar noch zuo gevarn?
ein kuenc mit wol geshonten sharn:
der kuenc zesar von karke.
der fuorte manige barke
gebunden an den shiffen nach.
im was zu de samenunge gach,
wan ern dorfte sich nit shamen
sins hers und sins hohen namen.
dar nach zwene kuenge kamen,
die wol zu dienste zamen
terramer dem admirat.
ir lop vor manigem kuenge gat.
der eine hiez panfilie
und sin bruoder kuenc tysie.
ir lant daz hiez thashoye.
ir einr der was zu troye.
zweintzec tusent sie bede brahten:
die kuenge vil wol bedahten
daz in terramer enbot.
ez waere mir ein groze not,
soelt ich ir aller namen sagen
die shif und erde kunde tragen.
ez ist miner kunst ein hoher grif,
ob ich nenne gar die shif
die die kuenge dar brahten,
die wol mit dienste gahten
zuo terrameres gernder ger.
die shif brahte dirre und der.
fuenf hundert tusent man ir was.
an der kronik ich daz las:
sie mohten wol tragen den man.
mine wort ich nit zern kan:
ez waer ein unverdahter muot,
sage ich daz des meres fluot
niht al die welt wol truege.
min sage ist so gefuege
daz ich wil sagen die maze.
die zal ich wol halbe laze
die ich mit warheit sagete.
einen diu minne jagete,
der kam gevarn mit eime her.
ez ensi daz got orense ner,
er ervihtet ez mit den sinen.
under al den sarrazinen
was nieman komen so groze.
er fuorte siner genoze
viere zu der samenunge.
ez was des kuenges zunge
nieman da wol bekennet.
der werde kuenc was genennet
karral von mondodone.
daz er kam gevarn so shone,
des twang in werdiu minne.
swa minne twinget sinne,
die kan geben ein rein wip,
darumme sol guot und lip
dicke ligen uf der wage.
ich wil sagen ane vrage
wie vil er fuorte gesellen:
zu vierzec tusent wil ich sie zellen,
und warn die alle wol bereit.
woelt ir, ich han gnuoc geseit
von sines heres fluete,
nu vuerhtet des min gemuete,
daz ez iuch lihte verdrieze,
und mir ettelicher shieze
ein sper, lengete ich daz werg.
nu kam gevarn ein getwerg.
daz was ein kuenc von hoher art.
daz het sich so uf die vart
bereitet daz ez dem prise gezam.
siner gesellen tusent warn sam
gestalt in der selben wise.
daz getwerg daz hiez pelise.
palmasore daz waz sin lant:
zehen krone die lech sin hant,
fuenfzehen tusent braht ez dar.
ich enkan gezellen niht die shar,
die einen noch die ander:
manic seityes und shalander,
ussier, kocken, tremunde
nieman wol geahten kunde,
die galine und die kiele.
ich waen, vil wol geviele
daz groze her terramer.
von herzelichem ser
wart er vil gar gesheiden,
do er sach so manigen heiden
an siner samenunge ligen.
sin nider muot der was gedigen
in eine vil hohe rache.
swer sprach getaufte sprache,
den wolt er gerne toten
oder des ungelauben noeten.
do sich gesamente gar daz her
uf der erde und uf dem mer,
terramer begunde gern
und sprach:< ich wil nit enbern,
ir ervaret gein orense wider
und werfet daz dernider
mit malfern, der hie stat.
der min gebot beliben lat,
den verderbe ich ane wer.
ich wil daz ie der kuenc swer
daz er des niht erwinde,
ern var mit dem kinde.>
des antwurte im matusalan.
er sprach:< woelt ir hie bestan,
so kan iuch witze vliehen.
der man sol den esel ziehen,
des er ist, bi den oren.
herre kuenc, ir suochet toren.
der suelt ir hie nit vinden,
welt ir der vart erwinden,
so wizet daz die hie bestant
die von iu nit ir krone hant.
ir suelt zum ersten shiffen an.
ich bin ein hoch gekronter man
und ist diu drone min eigen.
ich enwil nymmer keime leigen
mine hende dar gebieten
durch keines lehens mieten.
wizzet daz, kuenc terramer,
daz ich wil tuon den wider ker
hi in min lant zu shulte.
vil manic man mich shulte,
und diente ich iu durch vorhte,
an prise mich daz entworhte.
da von wil ihz, herre, lan.> -
< vil werder kuenc matusalan,
mine wirde mir niht zerbrich!
sol ich iht tuon, daz sprich.
fuer war des bin ich iwer wer!> -
< ich bin durch solt niht komen her
wan durch den solt den gebent wip.
dar nach dienen sol min lip,
swa ich mag, als stat min muot.
ob ein wip mir gnade tuot,
so ist min dienst wol gewant.
ich woelte ervarn alle lant,
woelte sie daz gebieten mir.> -
< matusalan, nu suelt ir
dienen mit dirre verte so
daz din lip des werde vro
gein ir gnaden die sie hat.
ob din herze gein ir stat,
daz sie des mit gewalte pfliget,
so waen ich daz min bete gesiget.>
do sprach matusalan:
< herre, ir hat ein bet getan,
die ist so lieplich und so suoz
daz, lieber herre, ich iuch muoz
und die vrawen min gewern,
sit ir ez niht welt enbern,
wan sie ist minem herzen zart.
ich wil der erst an die vart
sin der vert gein provenzale,
und wil haben keine twale
wan biz diu shif geladen sint.
malfer, vil liebes kint,
ich wil dir wesen gar bereit,
swaz hoehet dine wirdekeit
und verret herzen swaere.> -
< ir herren, hoeret diz maere
wie gesprochen hat matusalan:
er wil der verte niht lan.
nu suelt ir alle tuon alsam,
so vliuhet iuch des prises sham.>
die herren sprachen alle do:
< kuenc terramer, nu weset vro:
wir wellen alle gerne varn,
iwern willen dar an bewarn.
wer waenet ir daz hie erwinde,
ern var mit dem kinde?
ez belibet nieman hie.>
da mit er do die bete lie.
des kuenges danken daz waz groz:
sin herze was aller swaere bloz,
sin muot gein vraeuden was gestalt.
do sprach der kuenc tybalt:
< ich wil mit iu auch varn hin,
wan ich der shadehafte bin.
da von sol ich genenden
und den markys pfenden,
und gar an vraeuden letzen,
und mich in vraeude setzen.>
do sprach der kuenc terramer:
< swaz dir wendet herze ser,
tybalt, daz behaget mir wol.
du weist wol dine kummers dol
und din herzeliches leit:
der den engen shuoch da treit,
der weiz wol wa er in twinget.
swaz dine swaere ringet,
des solt du dich nit sumen.
dem herzen solt du rumen,
swa du maht, von grozer swaer
und kuenden minen magen
mine lange wernde clage,
di ich bi dem herzen trage
so nahen als ich ie getruog.
wa wart ie grozer unfuog
daz ich mins wibes bin entwert
und ir darumme habt verzert
vil luete und des guotes habe?
malfer, vil lieber knabe,
la dich erbarmen dise not
und wirb umme willehalmes tot,
der mir genomen hat min wip.> -
< sage an, gebar diu minen lip
die dir raubes ist genomen?
und ist min lip von ir komen,
fuer war daz giltet mir sin leben.
daz muoz er mir zu gelte geben.
ist aber min vater terramer,
so bin von arte ich vil her;
zu vater waer mir der alt.
so weiz ich wol, kuenc tybalt,
bin ich geborn von iwer art,
so muoz ich sin ein basthart:
iwer wip langer ist verlorn
danne daz ich wart geborn;
dar under enweiz ich wer ich bin.
ich enverliese gar den sin:
nymmer ich erwinde,
ich ensuoche untz ich in vinde
der mir zu vater ist genant.
in der welte ist kein lant,
ich enwelle in dinne suochen,
biz daz saelde min kan ruochen
daz sie mich in vinden lat.> -
< malfer, min lip der hat
dich erzogen fuer min kint.> -
< fuerbaz, herre, mir enbint
ob daz von arte so sie.
kruchan von alexandrie
min antluetz neiz war maz,
des ich sider nie vergaz,
ich endaehte was er meinte da mite.> -
< sus eines dinges ich dich bite,
des mahtu gerne mich gewern;
ez kan dir pris und ere bern:
ruoche min kint sin ane wan!
da von mag din haubet han
vil manic lant zu lone,
dar zuo die hoehsten krone
die nu uf erden ieman hat:
min lip die dinem libe lat.
du bist komen von miner vruht.
la din zwivelliche suht
die dir in dime hirne lit!
wizze, du bist ane strit
so nahen mir gemaget
daz vil cleine mich betraget,
swa ich sol hoehen dinen namen,
des kan sich niht min wille shamen.> -
< nu lat mich wesen der ich bin.
da mit lat mich varn hin
und versuochen an den markys,
ob ir iwer krone pris
an im mueget wider han.>
da mit wart do daz getan.
bereitet wart wol malfer.
dar nach begunde dirre und der
sich bereiten uf des meres se.
ich waen, daz mer getruog nie me
so manic shif mit ein ander:
kiele, sheitis, shalander,
kocken, buzzen, galiden
manigen breiten segel von siden
sach man uf dem mer da fueren.
sie begunden vaste rueren
hin gein dem kristenlichen stade.
willehalm uf des glueckes rade
stat gnuog lange gehabet hat.
alrerst in nu ein voget bestat
da gein er muoz aengste pflegen.
in muoz nern der gotes segen,
oder sin wirde wirt enpriset
und des todes er bewiset
von malfer dem kinde.
ez was ein vremde gesinde
daz malfer da brahte dar.
des hers nie nieman wart gewar,
biz daz sie kamen ueber mer.
wie mohte komen ein soelch her
in eine habe verholn?
nu muoz aber kummer doln
kyburg die sueze und die reine.
ir angest die enwart niht cleine,
da sie die warheit bevant.
nu warn sie komen in daz lant
mit vil maniger grozen shar.
willehalm der sante dar:
wes daz her so grozes waere,
daz im der enbuete diu maere,
weder er im holt waer oder gehaz.
tybalt der enbot im daz,
ez waern terrameres kint,
und daz er wiste, ez waer ein wint
swaz er aengest ie gedolte,
wan die er nu doln solte
von kuenc terrameres risen.
er wolte sheiden den noch disen:
daz ein kristen menshe hieze,
keinz er der genesen lieze.
des wurden mit herzeleide
gevangen die gelieben beide,
kyburc und der markis.
ir gedanc der was maniger wis
wie sie taeten ir dinge.
verlorn was der gedinge
hintz ir bruoder rennewarte,
daz er sich vaste sharte
gein orense der burg vil vesten.
sie enwart baz von gesten
beleit zu keiner stunde.
nieman wol geahten kunde
wie vil der sarrazine was.
ich weiz wol daz des niht gebras,
als man ritter ahten sol:
hundert tusent tusent wol.
zu alytshantz uf daz velt
kam nie me so manig gezelt
noch so riche an der koste.
do terramer von dem vroste
zu jungest ab dem velde shiet;
als got die sine do beriet,
also mag er sie aber beraten.
waz die besezzene do taten?
des wil ich iuch besheiden.
da was vil leit in beiden
daz sie nit ritter heten me.
willehalm der tet als e:
siner vriunde er vil besante,
die er mit vlize des mante
daz sie im shiere kaemen
und sine not durch got vernaemen,
die er aber nu mueste liden.
woelt in ir trost nu miden,
so mueste er verderben,
und gar daz liut ersterben
daz waer in dem lande.
< ez wil nach einem pfande,
ich waene, werben tybalt.
unser vraeude ist aber gezalt
der wir pflagen in maniger wis,>
so sprach aber der markis
hin zu der werden marcgraevinne:
< kyburg, min suze minne),
min bester trost daz bist du.
wer sol uns bede trosten nu?> -
< daz sol der oberste trost,
des gnade uns hat erlost
uz kummerlichem stricke
niht zu einem male, vil dicke:
des gnade uns aber helfe git,
so ez sin guete dunket zit.
gehabe dich wol: die trinitat
die sine nymmer verlat,
daz si fuer war dir gesaget> -
< kyburg, ich bin vil unverzaget,
und wizze daz ich die heiden
wil von dem leben sheiden
so vil daz ez der helle wirt
vil vro an sime ringe wirt.
ich han die herren besant
die besezzen hant min lant.
als die zu mir koment her,
so wizze daz ich an sie ger
daz sie daz lant mir helfen wern
und da mit sich selben nern.> -
< markys, du spriches uz witze.
ein ding ich harte entsitze:
daz sie hant ein michel her.
wir bedoerften wol vil grozer wer,
daz wizze von der warheit.> -
< kyburg, mir ist niht so leit.
daz her ist noch nit komen gar:
sueze vrawe, nim des war,
swaz hers dort her zuehet,
da von uns vraeude vluehet!>
kyburg nach siner zeige sach,
hin zu dem markyse sie sprach:
< nu lazen got der siner pflegen!
daz ist uns nu der beste segen
den wir haben zu der wer.>
dannoch was niht malfer,
der reine, sueze, junge
komen an die samenunge,
werder kuenge er selbe vierde
mit wol gerichter zierde.
der kuenc terramer im liez
zehen tusent ritter er hiez
im dienen gar fuer eigen.
er sprach:< ich wil erzeigen
daz du bist min rehter erbe.
wizzet daz ich verderbe
mage, man, dar zu die kint,
swelh im nit under taenic sint.
malfer, du bist wol eren wert.
shawe die stange und daz swert,
die sint michel und vil groz!
ich enwolte dich niht lazen bloz
varn hin gein den kristen.
ich hiez mit wisen listen
machen dir ein ysen cleit.
ez enwart nie bezzers angeleit
uf minen lip, des warte!
kumes du zu rennewarte,
von ersten solt du den vragen
vil guetliche ane bagen,
ob er gerne woelle leben,
so sol er dir sich ergeben;
anders sa ist er verlorn.
doch wizze, und wirt im zorn,
so bedarft du wol vil grozer kraft.
er hat erslagen der heidenshaft
daz ich nit ueber winden kan.
malfer, reine suezer man,
ich bevilhe dich hamone.
du bist gevertiget vil shone.
du fuerest also grozes guot,
und waer daz alle die hers vluot
von guote nit me braehte,
daz gebrest dem her versmaehte.>
da sprach der kuenc terramer:
< wilt du nu tuon den ueberker,
so mueze pflegen din daz heil.>
sie warn bede der verte geil,
terramer und malfer.
gein provenzale was sin ger.
terramer sich von im shiet.
wie malfers vart geriet?
daz sage ich als ihz han vernomen.
da er was zu orense komen
und daz willehalm vernam,
do wart er an vraeuden lam;
die begunde hinken vaste.
mit manigem werden gaste
daz lant aber belegen wart.
< awe! bruoder rennewart,
wa bistu uf der erde?>
da sprach kyburg diu werde:
< west ich wa ich dich fuende,
fuer war ich niht erwuende,
ich woelte dich alles an suochen.
din helfe mich kuende geruochen
daz die verfluohten heiden
von hinnen muesten sheiden.
nu enmag ich dich niht gehaben.
da von min vraeude ist begraben.> -
< kyburg, nu gehabe dich wol!
min lip ez also wagen sol
daz ich behabe des landes pris
und doch ervihte daz paradys.
swaz wir vriunde ie gewunnen,
der ist uns gar zerrunnen:
unser enist nit mer wan wir zwei.>
< awe!> kyburg lute shrei,
< awe! daz ich ie wart geborn!
sol tybalt rechen sinen zorn
nu an mir vil armen wibe?> -
< kyburg, ich wil dime libe
einen vride vor im gewinnen.
tybalt muoz mir entrinnen,
daz wizze, wider ueber mer.>
< got daz geluecke uns besher,>
sprach kyburg die vil reine.
< willehalm, wilt du alleine
an al der heidenshaft gesigen,
so wil ich truren lazen ligen
und wider an mine vraeude komen,
die mir hatte leit benomen.> -
< sit du so ane angest bist,
weistu nit daz der sueze krist
al der welte hat gewalt?
der ist zu helfe mir gezalt.
sol ich danne niht gesigen
und sie sigelos geligen?
sie letzet gar sin eines hant.>
nu was ueber al daz lant
vil gar alle komen die herren,
die nahen und die vil verren:
mit vlizze er sie alle bat
daz sie daz lant und die stat
im durch ir ere huelfen wern.
< got kan den sinen wol beshern
gnade und helfe vil groz.
got der helfe nie verdroz
an swem er staete triwe vant.
nu helfet loesen mir daz pfant
daz unser ist gar gemeine.
unser angest sol sin cleine
gein des tiuvels dienstmannen.
sie sint gein got verbannen.
da von verliesent sie den sige.
swer sine helfe got verzige,
der erkante nit des taufes.
wol uns des reinen kaufes
den wir da veile vinden!
der nit kan des todes erwinden
durch got hie uf der erde,
der lebt im dort vil werde
in dem suezen paradyse.
got herre, die dinen wise
daz wol zeme dinem namen!
unser keinr darf sich shamen,
lit er in dime dienste tot.>
< ich bin komen in dise not
daz ich mich niht es versach,>
von tolus bishof johan sprach:
< wir sueln dem taufe erzeigen,
ez sin pfaffen oder leigen,
daz wir sin gotes gesinde.
sit manlich nu vinde
daz paradys unverspart,
so ziehen langer nit die vart!
heben uns uf der saelden pfat
und tuon der missetate mat,
die wir han begangen her!>
do sprachen beide dirre und der:
< wir sueln iu alles des gestan
des wir vrum und ere han
und den gelauben sterket.
wir han vil wol gemerket
iwer lere und iwern rat.
unser e des die volge hat
daz wir nit dienstes iu wenken,
der kan die heiden krenken
an dem guote und an der maht.
wir sueln den tag, dar zuo die naht
den lip lan haben die arbeit
die kuenne bringen herzeleit.
nu weiz ich von der warheit doch
daz nie erstarp kein kristen noch
der in dem strite erslagen wart,
ern fuere die saeliclichen vart
daz in got in sin riche nam,
daz siner guete wol gezam.>
willehalm was der rede vro.
hin zu den rittern sprach er so:
< unser sint zwei tusent oder baz.
da mit sueln wir etteswaz
tuon, daz den sarrazinen
ir herze kuenne pinen
und mit leide wol ueberladen.
ich wolte daz wir in den shaden
etteliches tages tuen,
der kan ir herze muen.>
da mit shuof do der markis,
daz orense in allen wis
vil wol was behuetet.
< min vater an uns wuetet,>
sprach kyburg daz reine wip,
< daz got sinen lip
wider im so lange leben lat
daz er so manige wirde hat
wider siner grozen krefte!
ich waene, der heidenshefte
die zwei teil wol sint sin.
ez missezimt den namen drin,
der dienet tervigande,
daz der so maniger lande
sol wider sinen hulden pflegen.
sin wage kan doch rehter wegen
danne iuch appollen wage.
daz ich mit gote so bage,
fuer war daz tuot michel not.
der solte sin an saelden tot,
daz er dem so vil eren git,
sin gnade da niht rehte lit.
ich waen, sie baz da laege,
der rehte des glauben pflaege,
also tuont die reinen kristen.
ob got diz tuot in listen
daz er terramere
hat geben der lande mere
danne dem markyse willehalme,
der ie des taufes palme
was gein den sarrazinen?
got herre, la noch shinen
daz groze kraft hat din gewalt.
hilf mir, daz mueze tybalt
hie verliesen sin leben!
ich kunde mich durch dich ergeben
vater, bruoder, mage vil.
nymmer ich dir gewenken wil:
de solt du mich geniezen lan
und ruoche in diner huote han
willehalmen und die sine,
so daz die sarrazine
shaden und shande nemen.
daz la dir, suezer got, gezemen!
nu bist du doch der welte voget:
swie vaste terramer nu broget,
swanne du wilt, daz ist erwant.
vil suezer got, nu wis gemant
diner vil reinen guete groz
und daz din bluot durch uns begoz
daz cruece, und nit durch sie
die uns woellen verderben hie.
nu gib in dines vluoches segen:
zuhant ist der gewalt gelegen.
nu hilf, helfricher got!
ja ist der tauf vil gar ir spot.
des solt din gewalt in lonen.
kaunen und hamonen,
die minnent sie und hant din haz.
ich mane dich daz din lip besaz
durch uns der reinen maegde lip.
mit shaden sie von hinnen trip!
des hat din gotheit ere.
gebiut daz terramere
daz er nymmer getuerre mahmeten
noch ander gote angebeten!
ich enweiz wes ich dich bite mer.
erbarme unser herze ser,
daz uns kan harte twingen.
diner helfe wir gedingen,
daz uns diu shiere gebe trost
und von aengsten du erlost.
da mit wil ich swigen
und diner gnade nigen.>
nu was ein kuenc komen dar
mit einer wol geshonten shar:
roier von alexandrie.
der reine valshes vrie
hete da einen gesellen
den man da wol mohte zellen
da die gepristen suellen stan.
der was genennet kruchan
und was ein ritter unverzaget.
er hatte hohen pris bejaget,
daz wizzet, in manigem lande.
willehalmen er wol bekande,
und waz im leit sin groze not.
dem marcgraven er enbot,
er wolte in gerne gesprechen;
moehte erz also gezechen
daz er ane angest waere,
er woelt im sagen diu maere
diu er vil gerne wiste.
sa an der selben vriste
der bote zu willehalme kam.
als er die botshaft vernam,
sa enbot er kruchan daz,
daz er ane der kristen haz
zuo im ane angest rite gar.
kruchan der kam geriten dar.
als in der markis komen sach,
der sueze suezeclichen sprach:
< kuende ich iuch wol gegruezen
mit warn worten suezen,
vil gerne ich daz taete.
saelig ritter vil staete,
woelt ir daz lant mir auch verhern,
daz wil ich nymmer iu gewern,
swie ich doch getue den andern,
die uf kyeln und uf shalandern
mir in daz lant gevarn sint.
mir ist gesaget, ir habet ein kint
braht, daz sol die toeten gar
die des taufes nement war.> -
< markys, ich wil dir enbarn
umme der heiden ueber varn:
dir hat gemachet dise vart
ein rise der heizet rennewart,
und wil dich des gar besheiden.
mit vil herzelichen leiden
wart min lip von im beladen.
ich enahte niht uf den shaden
den er mir an dem guote tet.
er gedahte cleine daz mahmet
sin herre ist und der mine.
er sluoc der sarrazine
bi mir tusent oder mer.
ich solte dem kuenge terramer
haben braht des landes solt.
da nam er mir daz selbe golt
und dar zu guoter spise gnuoc.
die luete gar sin stange sluoc.
die muost ich mit mir fuern dan
und bringen dem vil werden man
terramer von kordes.
do duhte in, er hete des mordes
beide laster und shaden
und begunde gar die kuenge laden
die in der heidenshaft sint.
sin erstes her daz was ein wint,
daz er da braht in provenzale.
wir wollen haben hie lange twale,
des wil ich dich vorwarnen.
tybalt giht, du muezes garnen
daz du im gnomen hast den lip,
sin guot, sin ere, und sin wip,
und dar zuo kuenclichen pris.
erkennes du mich, markis?> -
< vil wol, daz wizze, kruchan.
ez wart von iu ein tyost getan
die vil wol gepriset was:
wir gesazen beide uf daz gras.
sit han ich manige not erliten
und manigen herten strit gestriten.
nu tuet mir, herre, daz bekant
wa gelegen si daz lant
da rennewarten din auge sach
und dir diz leit von im geshach,
und wie ez si benennet.
ist dir daz iht bekennet?> -
< ja, ez ist geheizen prides.
minen getriwen rat du mides,
ob du in ymmer gesuoches:
din selbes heil du vluoches;
ez ist vil verre gelegen.
da mit gib ich dir den segen
des diu kristenheit pfliget.
swa sich din ding zum besten wiget,
vil wol dir des min herze gan.
nu gib mir urlaup, saelig man,
wan ich wil tuon die wider vart.
wizze, markis, daz rennewart
an im ein swartze kappen truoc,
da er bi mir die heiden sluoc.
er ist ein muench, so ist min wan.
swie leide er mir habe getan,
doch bin ich im niht gehaz.
nach im des risen bilde ich maz:
ez ist ir beider bilde gelich.
ez enwart nieman so ellen rich
als den wir braht han ueber mer.
bi minen goten ich des swer:
als ich shoene erkennen kan,
so engesach ich nie so shoenen man.
so sin jugent sich erstrecket
und an jaren volle recket,
groze kraft er danne erzaeuget.
swar sich sin ellen aeuget,
dem libe ez an daz leben gat.
markis, ich tuon dir einen rat:
mide daz du niht komest an in.
des volge mir und hastu sin.> -
< kruchan, ich volge dir.
vil lieber vriunt, nu sage mir:
ist terramer, min sweher, hie?> -
< der rise in her nit komen lie.
er ist beliben jensit mers.
malfer der sol des hers
pflegen und kuenc tybalt.> -
< kruchan, weistu den gewalt
den mir terramer da tuot?> -
< ja ich, saelig ritter guot.
den weiz ich allen wol
und wizze, ich bin in kummers dol,
und muet mich swaz dir wirret
und gar an vraeuden irret.
doch rate ich dir daz beste:
bewar wol dine veste
und tuo daz dir daz beste si.
du bist vor mir alles shaden vri
mit werken und mit worten.
swem du bevilhes die porten,
sich daz du dem getruwest,
und wizze daz du buwest
gein der wer wol; des ist dir not.> -
< kruchan, e ich gelige tot,
ich und mine geverten
sueln e den lip versherten,
der noch gesunt ist und gantz.
ich wil daz velt zu alytshantz
aber mit den heiden tungen,
beide alten und jungen.
ich weiz wol daz des gebot
der da heizet der alte got.
des gnade wil ich ymmer leben,
und kan den sinen wol gegeben
beide helfe und guoten rat.
min lip nymmer daz verlat,
ich enwelle vil der heiden
von dem lebene sheiden;
des getruwe ich minem libe.
ich wil gote und minem wibe
einen niwen dienst heben an.
ich weiz stende hie den man
under minen gesellen
dem ist so balt daz ellen,
swa ich vor im kere hin,
daz im ratet daz sin sin,
so wirt min oersh ersprenget.
dem sinen er dar verhenget.
mag ich, der kuenc tybalt
wirt dem tode hie gezalt
von mins ellens hende.> -
< willehalm, din got dir sende
swaz dir guotes zu staten gestê.
des engan dir kein heiden me,
daz wizze, ueber al die heidenshaft.
die triwe hat vil groze kraft
under ungesippen gesellen,
so sie beginnent stellen
ir herze in staete gantze.
ez enwart nie kein fiantze
staeter under kunpanen.
heiz mich dinen kruchanen.
ich tuon mit dienste swaz du wilt,
daz mich niht von prise zilt,
und wil dir zu staten komen,
swa ich mag; dir ist unbenomen,
daz wizze, min triwe staete.>
waz kruchan dar nach taete?
von willehalme er sich shiet.
willehalm tet swaz er im riet,
swaz er mit eren mohte
und im zu tuonne tohte.
willehalm wart zu rate
mit den rittern die er da hate,
wie er den sarrazinen
einen shaden mit den sinen
moehte getuon oder ein herzeleit.
er sprach:< ir herren, sit bereit!
mir ist komen ein gelust
under miner vinstern brust,
der mir daz herze twinget.
swie mir dar an gelinget,
ich wil benamen versuochen,
ob got des woelle ruochen
daz ich den ungelauben wer,
so daz ich der heiden her
toete swa ich daz gefuege.
e daz ich daz vertruege
daz sie orense hant belegen,
ich woelte e des todes pflegen.
dar nach, edeln ritter, tuot
daz kuenne prisen ritters muot,
und sit mir nu gestendig.
wizzet, ez ist unwendig,
ich woelle fuer war genenden
und wil die heiden pfenden,
mag ich, mit solhen pfanden
daz sie uz minen landen
mit shanden muezen riten.
ich enwil nit langer biten
nuer fuer war wan biz morgen:
so sueln wir unverborgen
bestan die sarrazine.
so erst die sunne shine,
so suelt ir alle sin gereht,
ez si der ritter oder der kneht,
die gote dienen wellen.
ich truwe des taufes gesellen,
sie helfen mir daz paradys
ervehten und der welte pris.>
daz duhte etlichen guot;
dar nach was eins andern muot,
daz ez im nit behagte.
do sprach der unverzagte
von tolus byshof johan:
< wir sueln die sarrazine bestan
in der trinitate namen.
sin gewalt sich mueste shamen,
ob nit naemen wir den sige.
uf mine sele ich iuch verpflige,
swer lit under den kristen tot,
daz er der helleclichen not
an der sele nit bevindet.
swer nu der helfe erwindet,
der hat den tauf enteret.
gedenket, ez wart verseret
durch uns der reinen maegde kint.
ich rate allen die hie sint
daz sie durch got niht verzagen.
von minen handen wirt geslagen
etlicher werder sarrazin.
dest war, ich tuon iu allen shin
daz ich vihte als ein leige.
erst an der sele veige
swer uns nu geswichet hie.
got den sinen nie verlie
in deheiner grozen not.
wol her und nemet daz brot
daz gotes bluot ist und lip!
swa got lonet und reine wip,
der dienst der ist wol bewant.
weret daz leben und daz lant
und dar zu wip und kint.
alle die ritter die nu sint
ern habe etteswa gestriten
nach werder wibe lone.
ir suelt tetragramatone
auch dienen nach siner minne.
wir sueln mit staetem sinne
aber die heiden bestan.
morgen wil ich des nit lan,
ich enwelle uns durch gelingen
eine reine messe singen
von der heren trinitate,
daz sie uns des siges berate.
dar nach nemet daz here bluot.
swer daz under iu nit tuot,
der wil den tauf geshenden.
benamen wir sueln genenden
und die verfluohten heiden
von dem lande hin sheiden.
niht baz ich iuch gewisen mag:
ez ist lenger hie ein tag
danne dort tusent jare.
gebaret niht so untare!
ir suelt gerne daz kurtze leben
umme daz lange wernde geben.>
da sprachen sie alle gliche
beide arme und riche:
< wir sueln mit iu gerne varn
und uns mit guoten witzen sharn
und warten uf den markis.
der ist ellenthaft und wis:
sin lip uns niender sumet.
fuer war die straze er rumet,
daz wir vil wite gewinnen.>
< sie muezen uns entrinnen,
daz wizzet, von dem lande
mit shaden und mit shande,>
sprach von munbaslier phylippe.
< wir sueln geniezen der sippe
daz uns jhesus sippe wart,
do der lip im was verspart
under der reinen maegde brust.
wir gewinnen mit der verlust,
und wil iuch des besheiden:
erslahent uns die heiden,
got nimt uns in sin riche.
daz wizzet gar sicherliche:
sin geist der sol uns sterken.
ein zeichen suelt ir merken:
gotes helfe uns nit vermeit,
da man den strit jungest streit:
als der kristen man lac tot,
got der sele die ere bot
daz ein marmeliner sarg
san den lichnamen barg.
mahmet des niht enkunde,
wan vogel und die hunde
vrazen gar die sarrazine.
morgen vor der sunnen shine
so sueln wir alle sin gereht,
ez si ritter oder der kneht;
die sueln komen wider her.>
nu begunde varn dirre und der
zur herbergen an daz gemach.
des morgens alles daz geshach
daz sie gelobet haten:
alles sie daz taten.
des morgens do der tag ershein,
da was da niender ritter kein,
ern waer gein strite wol bereit,
und manic ysenines cleit
an den rittern man da sach.
ez was der halsberge dach
samit und purper guot.
die werden ritter hochgemuot
fuorten vil manige lanzen.
manigen baldegin vil ganzen
sach man von golde glesten.
die heiden nit enwesten
daz man ir wolte varen.
die ritter komen waren
da man sang gote die messe:
ein wol gewafent processe
da noch der spise drungen,
von alten und von jungen,
die beide ist vleish und brot
und toeten kan der sele tot.
da sie die spise enpfiengen,
die reinen reine giengen
hin da stuont der markis.
zu im sprach ein fuerste wis
von tolus bishof johan:
< heizet die ritter stille stan
biz daz ir sie gesprechet.
mich dunket guot, ir zechet
wie wir varn und wie wir striten,
wa wir entwichen und biten,
( iu ensol nit leit sin manen)
und wer fuer iwern vanen.
swie ich si ein alter pfaffe,
noch hiut ihz also geshaffe
daz sie lihte sint die veigen,
die nit getuerren daz erzeigen
daz ich wil zeigen in der not.
wol im der hie sol ligen tot!
wie suez jhesum daz gezimet
daz er in in sin riche nimet!
ich wil den varen fuern hie
und wil iuch des besheiden wie:
die infel muoz min helm wesen
( dar under truwe ich wol genesen)
und die kasele min kursit.
ob min lip dar under tot gelit,
wol mich der selben stunde!
bezzern halsberg nieman funde
danne swaz ich anders an han:
in den kolzen und ich stan,
die muesen mine hosen sin.
ich wil keinen sarrazin
hiut entwichen einen fuoz.
der vane fuer sich rucken muoz,
oder ich verliese minen lip.
ich wil nit striten durch diu wip,
ich strite durch daz lange leben
daz mir got daz ruoche geben,
so ist zwivalt iwer leigen lon:
diu wip und tetragramaton
nu dienstes kuennen lonen.
wir suellen der heiden nit shonen:
die sueln wir toeten als daz vihe.
in dem strite ich wol besihe
weder got oder tervigant
hiute dem sige wirt gewant.
ir hat gehoeret wol min wort.
daz spil daz spilt in den ort!
wir suelns bezite beginnen.
ein man mag wol gewinnen
da er des waegsten spilt.
wir fuern mit uns einen shilt;
er bedecket gar daz her.
die heiden muezen ane wer
bliben gein dem shilte.
gote des rehten nit bevilte.
wol uf! versuochen unser heil!
manic sele wirt des strites geil,
des sit ane angest alle!>
die ritter sich do betalle
gein dem strite vaste wagen.
niht langer sie stille lagen.
do sie kamen uf daz velt,
nu sahen sie also manic gezelt
daz suemeliche da vorhten,
daz die heiden sie entworhten,
und warn vil nah gar verzaget.
der markis sprach:< swer hie versaget
sine helfe jhesu criste,
niht langer ich den vriste,
wan daz er kiesen muoz den tot.
helde, gedenket an die not
der got durch uns wart benoetet
und an dem kruetze ertoetet!>
da die zagen daz gehorten,
irn verzagten muot sie storten,
und wart vil balt ir ellen.
< wol dan, gotes gesellen!>
sprach von tolus der byshof.
< wir sueln des paradyses hof
mit strite also hiute wern
daz wir sie des siges behern
die da sarrazine sint genant.
wizzet fuer war, ich sihe die hant
diu da worhte adamen.
wir sin des selben samen
den adam und eva saete.
beide staete und unstaete
ist komen von ir vruehte:
kayn von valsher unzuehte
abeln sinen bruoder sluog.
als daz bluot diu erde truoc,
da huob sich nit und der haz.
dienstes kan nieman lonen baz
danne der durch uns geborn wart.
wir sueln nit anders sin geshart
wan nahe zu samne drucken
und vaste fuer uns rucken
da die sarrazine wesen.
der sueln wir keinen lan genesen.>
der bishof fuer sie do kerte,
als in got selbe lerte,
da lag der kuenc matusalan.
< ich sihe ein pavilun dort stan,
die ist von richer koste.
da muezen slege und tyoste
von den cristen vor ergan,>
so sprach der bishof johan.
die ritter begunde er vaste manen
und sprangte selbe mit dem vanen.
nu hatte der kuenc matusalan
uf einer rittershefte wan
sich gewafent harte shone.
nach werder wibe lone
diente er alle sine tage.
in sime her was kein zage:
ez warn helde uz erwelt.
der pris fuer eigen was verselt
matusalan von sigulte.
unpris er nit dulte;
den pris kunde er wol heimen,
sin lob vil hohe sweimen,
reht als tuot der adelar.
nu was diu kristenliche shar
so nahen komen daz er sie sach.
hin zuo den sinen er do sprach:
< waz welt ir daz diz tuete?
jenes daz sint kristen luete.
ahten wa sie woellen hin!
da sueln wir rehte dar gein in
und gein der wer uns rihten.
moegent sie, sie wellent entnihten
minen hochgelobten pris.
ez ist willehalm der markis,
so vermidet er uns niht,
swaz joch im dar nach geshiht.
ich han einen vanen ersehen.
ich wil iu allen des verjehen
daz ez ist min gernde ger.
nu balde her ein starkes sper,
wan daz wil ich zubrechen!
ich gedinge, ich suelle hie rechen
vil manigen werden heiden,
die der markis hat gesheiden
von dem libe uf alytshanze.
bestet mir gantz min lanze,
des mag er komen in groze not
oder da von geligen tot.>
da mit kerte er von der shar.
des wart der markis gewar.
er sprach sa:< byshof herre,
dem prise mich nit verre!
la mich besehen ob ich noch
kuenne durch shilt gemachen loch
jenem der dort gein mir drabet.
und wirt die tyost von mir behabet,
so wirt min wirde nymmer wert.
nu gewert mich des ich han gegert!>
der bishof sprach:< daz si getan.
ich wil dich tyostieren lan
niewan dar uf daz ich besehe
ob die tyoste von dir geshehe,
markis, nach dime alten site.>
nu fuer dem markyse mite
ein starkes sper von angram.
in sine hende er daz nam.
da von muoste volatin
von den sporn liden pin:
vil vraeveliche er sprangte,
daz sper zu rehte er sangte:
weder zu nider noch zu hoch.
die tyost sich also gezoch
daz die sper zubrachen gar
und ir dewederm doch nit war.
da die tyoste wart getan,
da sprach der kuenc matusalan:
< mahmet und dar zu tervigant
die muezen ymmer sin geshant,
daz ir helfe min vergaz.
gein man ich nie tyost gemaz,
ern mueste von mir vallen.
ich wil den goten allen
minen dienst wider sagen,
sit daz ir helfe kan verzagen
an mir in stritlicher not.
min pris der ist wol halber tot,
daz mir der unpris ist geshehen.
suezer man, ruoche mir verjehen
ob du ez bist der markis.
wol dir! wie manigen hohen pris
danne hat bejaget din lip!
lebt arabel noch din wip?
von ir art bin ich geborn.
swie sie ir gote hat verkorn,
ich bin ir doch nit vient.> -
< mins wibes, herre, geswient!
von der suelt ir nit sprechen mer.
ir hat ir vater terramer
vil vraeuden an gewunnen.
wir zwene sueln baz kunnen,
ob wir ein ander enprisen muegen.>
diu swert sie bede uz da zugen
und begunden vaste striten.
daz her zu beiden siten
da zuo ir herren sprangten.
under ein ander sie sich mangten,
die kristen und die heiden.
ez wart da von in beiden
vil gestochen und geslagen.
< wol hin! wir sueln nit verzagen.>
sprach der bishof mit dem vanen
und begunde sie vaste manen
daz sie ein ander huten.
diu her bede vaste bluoten,
beide die oersh und die luete.
da wart vil duerkeler huete
von stichen und von grozen slegen.
die kristen begunden sich do regen,
daz vil der heiden tot gelag.
hie der stich und dort der slag:
die kristen daz so lange triben
biz daz die sarrazine bliben
mer danne halbe tot.
den tot den kristen got verbot,
daz nie erstarp da cristen man.
gote ich noch wol der eren gan
daz er der sinen kunde pflegen,
daz ir deheinr was tot gelegen.
der markis und der kuenc vaht
biz daz matusalanes maht
im nah entrinnen wolte.
do er die angest dolte
und sach der sinen toter vil:
< getriwer willehalm, ich wil
diner gnaden mich ergeben.
la mich noch und die minen leben
die hie noch shinen lebende.> -
< bist du dich so ergebende,
werder kuenc matusalan,
so wil ich dich genesen lan.> -
< ja, und bin doch eren bloz.
min pris was etteswanne groz,
der ist nu worden cleine.
min leit daz wirt gemeine
mit mir vil guoten wiben.
ich muoz ymmer me beliben
in hertzebernder swaere.
mir ist vil nahe unmaere
swaz ich nu mag geleben me.
markis, minem herzen tuot we
die mine die hie sint erslagen
swer herzeleit sol ymmer tragen,
wie kuende dem uf der erden
nu muoz ich doln herzeleit.
swer verliuset werdekeit
und im die vriunde ligen tot,
dolt er niht die groesten not
die daz herze betwingen kan?
ach, ich vriundeloser man!
ich solte gerner tot geligen
danne daz ich bin sus gedigen.>
da sprach der sueze markis:
< herre kuenc, tuot in eine wis:
gebt mir die fianze her,
oder fuer war ich bin der
der des lebens iuch behert,
sit mir diu saelde ist beshert.>
do sprach der bishof johan:
< woelle er gerne daz leben han,
so rite gein orense hin
( an keime rate ich anders bin),
oder gibe im des todes gebe.
ich weiz als war so ich lebe:
moeht er din gewaltig wesen,
er lieze nymmer dich genesen.
ich gan eim ieglichen man
also mir sin herze gan.
bin ich im lieb, ich bin im holt.
wir han angest von iu gedolt,
edel kuenc hochgeborn:
ir woltet uns des shaden dorn
haben gestecket in den fuoz;
der dorn iwer herze stechen muoz
von gotes krefte iwer tage.
merket rehte was ich sage:
got die sinen beshirmen kan.
ir hetet ie wol drizec man
gein uns, und han wir gesiget.
der sinen ungeliche pfliget
got und der valshe tervigant.
mahmet, hamon die hat geshant
der reinen suezen maegde kint.
ob ir in rehten witzen sint,
so erkennet wer des hymels werg
worhte und manigen hohen berg,
die tiefen tal uf der erden.
weistu wer dich hiez werden?
daz sage mir, kuenc matusalan,
ich waen, du kanst dich nihtes verstan.
nu wil ich dich besheiden:
juden, kristen und die heiden,
deheiner der geleben mag
wan als er in gesprichet den tag.
ich wil dir nit me predigen.
wilt du din leben ledigen,
daz man daz niht entoete
noch keines todes noete
der keime kuenge missetat.
( got daz also gefueget hat
daz die kristen hant gesiget),
ob iwer lip nu witze pfliget,
so heizet iwer halbes her
sich gar rihten von der wer.
sa suelt ir gein orense varn
und die vart niht langer sparn
oder hie ein sterben nemen.
swederz iuch des kan gezemen,
daz tuet in vil kurtzem zil.>
< ich bin der noch leben wil,>
sprach matusalan der helt.
< ich bin der daz waeger welt:
ich wil nit langer biten,
ich heize mine geverten riten
hin gein ir pavilunen,
appollen und kaunen
wil ich nit mer vlehen.
ich wil den glauben vehen
des man gein mahemete pfliget.
von swem die kristen hant gesiget,
gein dem wil ich gedingen.
er sol mir helfe bringen
und losen von der prisune.
tervigande und kaune
si min dienst wider saget.
ob jesum gebar ein maget,
weste ich ob daz war waere,
nymmer ich daz verbaere,
ich enwolte im wesen undertan.> -
< werder kuenc matusalan,
des wil ich dich besheiden.
du und gar die heiden
muezet iuch benamen taufen
oder aber daz leben verkaufen.>
do sprach der byshof johan:
< wilt du dich enprisen lan,
willehalm, werder markis?
du maht daz sueze paradyss
geben disem werden heiden
oder aber da von sheiden.
und ist daz er sich taufet,
so kauft er und verkaufet,
als ich dich besheiden sol:
er verkaufet die aengeslichen dol
und kaufet die hymlishen wunne.
wederz er im nu gunne,
daz nem in vil kurtzer vrist.> -
< sit ez mir so geteilet ist,
so kan min herze des gezemen
daz ich wil daz waeger nemen
und wil werden ein kristen,
sit got kan so mit listen
betwingen sine hantgetat.
herre byshof, hoeret minen rat!
daz spriche ich ane valshen muot:
ein ding uf mine triwe tuot,
fuer war die wil ich wol bewarn:
lat mich zu herberge varn
und die mine gar gesprechen!
mit den wil ich daz zechen
daz sie sich taufen, ob ich mag.
swie hoher werdekeit ich pflag,
der wil ich mich gar bewegen.
der so kan der sinen pflegen
als er iwer gepflegen hat
( ir nennet in die triniat.
hat er me keinen namen?)
ich endarf mich nymmer sin geshamen,
ob ich in zu herren kiese
und terviganden verliese,
nymmer mich daz geriwet.
min triwe dir daz vertriwet
daz ich wider zuo dir kume,
ez si mir shade oder vrume.> -
< der krone zimt kein liegen.
wizze, swer den wil triegen
der alliu ding wol erkennet,
sich selben der gar verbrennet
mit der helle gluendem brande.
nu laz uns hie zu einem pfande
den pris den hat helem und shilt;
der beder nam so hohe zilt
daz in vil nach gelichet niht.
matusalan, din bete geshiht.
tuo daz wol der krone gezeme
und nit din art von prise neme.>
sus antwurte im der markis.
< willehalm, sit hat so hohen pris
der shilt, der helm und daz sper,
ich antwuerte mich wider her
fuer war, ob ich leben kan.> -
< matusalan, vil saelig man,
tuo als dich din triwe wise
und wol gezeme dem prise!>
do sprach der bishof johan:
< ich enwil dich niender riten lan,
e ich gespreche ob dir den segen,
der dich sol wisen von den wegen
die zuo der helle sint gebant
und loesent gar der suenden pfant.
der segen ist guot gehoeret
der suenden shulde stoeret
und saelden helfe bringet.
swaz suenden buerde ringet,
swer daz mit worten ringen kan,
der ist ein reine saelig man.> -
< sit ir mir guotes guennet,
so sprechet, swaz ir kuennet,
daz mich gein saelden wise
und pris mir wider prise,
des hat mich got enpriset.
min herze mich des wiset
daz ich ez gein im ride
und valshen got mide,
dem ich zu dienste dicke kam.
ist daz des selben gotes nam
der hymel und erde geworht hat
( man nennet in die trinitat),
dem selben wil ich mich ergeben
und swie er gebiutet leben,
daz wizzet, bishof johan.
welt ir gnade an mir began,
daz tue in kurtzer vriste!> -
< da bevilhe ich dich kriste.
fuer war daz ist ein reiner segen.
da zuo mueze din der pflegen
der gar der welte walte.
den symeon der alte
truog shone an sinen armen,
in kan vil wol erbarmen
swa die sine in noeten sint.
von einer maget wart geborn,
die reine rose ane dorn
nach der geburte maget was.
da des kindes sie genas,
gnade sie an ez gerte.
daz kint sie der gewerte.
dem selben kinde ergeben var!
den lip, daz leben ez dir bewar.>
da mit der kuenc shiet von dan,
er und alle sine man,
die dannoch lebende waren.
die heiden nit verbaren,
sie bereiten sich zu wer.
es was ershollen in daz her
daz willehalm der markis
bejaget hete grozen pris
an dem kuenge matusalane.
nu begunde sich uf dem plane
zu wafen manic rotte:
hie der sarian, dort der shotte.
do daz der bishof ersach,
hin zu dem markyse er do sprach:
< sprich, wie wellen wir nu varn?
ich sihe die heiden sich dort sharn.
mich duenket, sie woellen striten
mit uns in kurtzen ziten.
biten unser cleines her
daz sie bliben an der wer
( daz ist uns nu daz beste)
oder riten gein der veste!> -
< herre byshof, daz ist vil guot.
iwer wille daz ist min muot.
uns ist vil wol gelungen:
wir han einen kuenc betwungen
daz er muoz den tauf enpfahen.>
nu sahen sie zu in gahen
von heiden ein vil michel her
und wol bereitet gein der wer.
die brahte der kuenc tybalt,
der wolte sin laster manicvalt
vordern an willehalmen.
< nu wil ich einen salmen,>
sprach der byshof,< sprechen,
der kan unsaelde brechen:
deus misereatur nostri.>
der was vor allem valshe vri
und dem nie unpris geshach,
da er rehte daz ersach,
er bat den bishof halten.
da er ersach tybalten,
er sprach:< nu han ich den ersehen
daz under uns eins muoz geshehen:
ich wil an prise in letzen,
oder prises mich entsetzen,
daz ist min herzeliche ger.>
er hiez im bieten dar ein sper
und reit hin fuer die sine
gein dem werden sarrazine.
tybalt der kuenc tet alsam.
ein sper er in die hende nam,
und hielt da rehte als ein degen
der hat des libes sich bewegen
durch hohes prises hulde
und durch unverkorne shulde;
sin oersh ietwederr ruorte.
daz sper daz willehalm fuorte
daz stach er durch des kuenges shilt.
die tyoste so vaste wart gezilt
daz tybalt der vil werde
gelag vil shone uf der erde.
sin sper also gantz bestuont.
da taten als die vriunde tuont
die kristen und ranten dar
hin da hielt der heiden shar.
da liez der bishof johan
mit dem vanen fuer sich gan
hin rehte zu willehalme.
von zweir hande galme
gehorte man da vil kume.
in gedrenge nach witem rume
die kristen begunden ringen.
man horte da lute clingen
diu swert uf yser cleiden.
manigen wol geherten heiden
sach man da geligen tot,
der doch gein wer sin ellen bot.
willehelm niht anders kunde:
hie der tote, dort der wunde
lag da vil von sinen henden.
er kunde die heiden pfenden,
daz man ir so vil toter sach
daz sie warn daz ander dach
des breiten veldes zu alytshantz.
was tet phylippe, der prises krantz,
der graeve von monbasliere?
in hatte zu eim soldiere
der pris vil gar uz erkorn.
der werde fuerste hochgeborn
hete geslagen manigen slac
der wol nach prises gelte lac.
er hurte vaste uf die shar:
ietzunt hie und danne dar,
und danne dar, und her wider.
er streit mit swerte und sper sider,
daz wizzet, wol und dannoch baz.
sin baldes ellen nit vergaz,
ern bestuende jene und da zu dise.
ich waen, uf alytshantz die wise
nie kam ritter baz gemuot.
swa ein ritter daz beste tuot
daz er ymmer bringen ma
hie den stich und dort den slag,
und vert da er daz vindet,
und dar an niht erwindet
biz daz diu maht in wendet niht,
swelhem ritter daz geshiht,
den sol man hohe prisen
und gemuot wip in amisen:
des spriche ich der volge ja,
beide hie und dar zu anderswa.
von konsche der grave sherte,
von rome konte florerte,
die kunden pris erwerben
und hawen manigen sherben
uz helmen und uz den shilten.
swa sie nach prise zilten,
da wart vil wit diu enge.
sie drungen durch daz gedrenge
als nieman da vor in hielte.
swer nu ir prises wielte,
der lebt nu uf der erde,
der waer in hohem werde.
von tyrus der grave rubert,
des tages dicke wart sin swert
uf die sarrazine geslagen,
und kuende ich sinen pris gesagen
zuo rehte als er in ervaht,
so wuerde so der heiden maht
gekrenket gar mit worten,
die michz sagen horten,
daz sie mich hiezen liegen.
min munt der sol nit triegen
nieman an disem buoche.
mir selben ich nit vluoche
und wil iuch des besheiden:
mit disen dingen beiden
man der sele vluochet,
daz ir got nit enruochet:
der ungenoetet vil geliuget
und mit valshe gerne triuget
den man der im getruwet,
dar zu der helle er buwet.
niht gar ich sie genennen kan,
wan daz ie der kristen man
vil vaste nach prise vahten
und da mit sich gote gar nahten.
da kunde daz sper krachen,
den andern galm machen,
wan ir da vil zubrochen wart.
nu hete sich uf des strites vart
erhaben der starke malfer
und gahte gein dem strite her
mit langem witen sprunge.
der kuene, shoene, junge
gein dem strite vaste gahte.
swelhem man er ie genahte,
mit der stange er den sluoc
die er in den handen truoc.
ez warn aber alles heiden.
er kunde ir nit gesheiden,
wan sie warn im unbekant.
des wart ir lip des todes pfant.
do malfer zu dem strite kam
und sin der markis war genam,
er sprach zu byshof johanne:
< ungerne ich disem manne
iht taete an dem libe.
sin lip ist minem wibe
gemaget von vil hoher art:
ich waene, sin vater ist rennewart.
ich enwil mit im nit striten.
wir sueln werlichen riten
hin gein unsern porten.>
die sine daz gerne horten;
da von ez nieman wider riet.
alsus er von dem strite shiet
wol gesunt und die sine.
nu hate der sarrazine
malfer erslagen so vil
daz diu zal ist ane zil.
der byshof der der infeln pflac,
der engetêt nie swertes slac
noch gestach enzwei nie sper,
und was doch zu allen ziten der
der von dem markyse nie
beide dort und auch hie
in den herten striten kam,
da von sin herre die prise nam,
die ich nit mag geprisen baz.
nu kam ein kuenc an vraeuden laz,
der saeldelose tybalt.
den hatte die tyoste so gevalt
daz er lange sich niht versan
und kume da dem tode entran.
als er da wider uf gesaz
und hin zu im her die reise maz,
do er die toten heiden sach
und daz von malfern geshach,
daz was do sin ander tot.
malfern er do erste gebot,
daz er der heiden niht mer tote
und die kristen des todes note
swa mit er ymmer kuende.
< ich wande des, swen ich fuende
der harnash an hie truege,
ob ich den selben sluege,
daz ich rehte taete dran.
wie sint die kristenliche man
an varwe, an libe gestalt?
daz sage mir, kuenc tybalt.
sint die kristen als wir gevar?
waern die heiden gewesen bar,
so hete ich sie erkennet baz.
nu bin ich drumme an vraeuden laz
daz mir die untat ist geshehen.
uf mine triwe wil ich jehen:
in dem herzen mich daz muet.
von dem leide diu rache bluet
die dich von leide tuot erlost.> -
< malfer, din vil guoter trost
der troestet mir gar daz ellen.
nu solt du orense vellen
( nieman kan dir daz erwern),
die kristen lebens gar behern.> -
< tybalt, wie daz geshehe, daz rat!
ich bin der daz nit uebergat,
ich var nach diner wise.
willehalm dem markyse
tuon ich swaz im fueget shaden.
von miner helfe du wirst entladen
diner swaeren leides buerde.
die kristen ich gar ermuerde,
als ich orense ervihte.
des todes ich berihte
ir leben und den markys.> -
< awe! ja ist ir got so wis
daz er sie behuetet wol
da vor swaz sie verderben sol
an guote oder an libe.
soelt ich mich an mime wibe
noch mit gewalte so rechen,
min sert gar durch sie stechen,
so waer min leit gar verswunden.>
< daz geshiht in kurzen stunden,>
sprach malfer hin zu tybalte.
< du tust daz mit gewalte,
oder ich lige noch hiute tot.> -
< malfer, fuer des todes not
ist orense vil harte guot.
du maht lazen wol den muot,>
sprach der kuenc tybalt,
< e daz orense wuerde gevalt,
daz man mit sturme gewuenne sie,
wir muesten alle sterben hie:
ez enwart nie burg vester.
wir kamen her erste gester:
ueber ein jar von der zit
orense ist ungewunnen,
im ensi der spise zerrunnen.> -
< kuenc tybalt, ich wil gewinnen,
e daz ich vare von hinnen,
die burg; so bin ich komen her.> -
< awe! vil lieber malfer,
du erkennest niht des huses wirt:
waz e der heiden von im wirt
ir lebens vil gar entwert!
glaube daz er niender vert,
als du lihte dich versinnest.
orense du nymmer gewinnest,
wan ob sie der hunger twinget.
wizze daz uns noch bringet
der markis in die arbeit,
die uns kan fuegen herzeleit;
daz ist von im unvermiten.
wie ist der markis dir entriten?> -
< da ist ein wunder an geshehen.> -
< ich weiz wol, hetes du in gesehen,
er mueste mit dir han gestriten.
nu sulen wir noch die gote biten
daz sie uns helfen dar gesigen.
des hat ir helfe uns e verzigen.
des glaube mir, daz ist war:
wir sueln bliben hie ein jar,
uns legen vil unverborgen.
wir sueln des tages morgen
rehte uns legen an den graben
mit al dem her daz wir haben,
so enmuegen sie uz noch in.>
< die rede lazen staete sin!>
sprach der junge malfer.
< tybalt, einer bete mich gewer!
rate, wie daz muege geshehen:
ich wil den markis gesehen
und dar zuo arabeln, din wip.
die geshiht zu samne trip!
daz wil ich dienen ymmer mer.
ich horte daz in terramer
lobte vor allen mannen gar.
wie hat er nu mit cleiner shar
alles unser her enteret
und grozen shaden geleret,
daz in shade und shande meit?
nie cleines her so wol gereit
als hant getan die kristen.
ir krist kan sie baz vristen
danne uns alle unser gote.
wilt du der botshaft wesen bote
durch mich, vil lieber tybalt,
des wirt min dang manicvalt
gein dir, ob ez geshehen mac.
ich englebte nie so lieben tac
danne ob ich den markis sihe;
uf mine warheit ich des gihe.> -
< wizze, vil lieber malfer
daz ich dich alles des gewer
daz min lip mag verenden.
ich wil einen man dar senden,
dem waz er wilent wol bekant,
da er fuor in vremde lant
und nach ritterlichem prise.
der selbe ritter wise
brahte die toten gente
terramer zu presente,
und sluog die selben rennewart,
do er solte tuon die vart
zu kordes mit vil goldes,
da geluste in des soldes
der solte terramere.
habe uf alle min ere:
ich wirbe ez ane valshen wan.
der ritter heizet kruchan.>
do sprach der junge malfer:
< weistu, ob er si komen her,
so wil ich selbe riten dar.
nu heizet entwafen sich die shar
und wider gemaches pflegen!
die heyden die sint tot gelegen,
die muegen nit lebendig werden:
die bevelhen wir der erden
und haben die da leben.
der vluste sol man sich begeben:
swaz er nit mer muege gehan,
daz sol er durch mich varen lan.
ich wil zu herberge varn
und des harnashes mich enbarn
und kruchanen besenden,
mine gernde gar verenden.>
da die heiden daz ersahen,
da begunden sie alle gahen
vaste gein ir pavilune.
kuenge, graven, dar zu barune
heten da genomen shaden,
da von ir herze ueber laden
was mit vil grozen leiden,
daz so manigen grozen heiden
willehalm der markis sluog
und der die grozen stange truog.
malfer einen ritter nam
der im zuo boten wol gezam.
hin zu kruchane er den sante.
mit vlize er in mante
daz er den werden baete,
daz er ein ding durch in taete
und in gespraeche in kurtzer stunt.
der bote sprach:< nu saget min munt
swaz ir im enboten hat;
niht ungesaget des bestat.>
da mit reit der ritter dan
und suohte den werden man
als in des bat sin herre.
er reit doch wol so verre
daz des weges in verdroz.
daz heidenishe her was so groz
daz ez wite muoste ligen.
nu was dem ritter unverzigen,
ern begunde vaste ilen.
er vant in in zwein milen,
lang wol in der maze
als die in der bergstraze.
da der bote kruchanen vant,
er sprach:< mich hat gesant
her zu iu der kuenc malfer
und ist daz hin zu iu sin ger
daz ir in gesprechen ruochet.
ich han iuch vil gesuochet
biz daz ich iuch funden han.
vil wol geprister kruchan,
nu gewert in des er hat gegert.
sin lip ist doch wol dienstes wert.>
kruchan huebslichen tet,
er sprach:< ich wil sine bet
gerne leisten an dirre stunt.
kan mir gesagen iwer munt
oder weistu, trut geselle,
wes er mich biten welle?> -
< herre, des enweiz ich niht.
swene iwer komen zu im geshiht,
so saget er wol iu sinen muot.> -
< so bin ich der vil gerne tuot
swes sin lip kan an mich gern,
des sol min dienst in gewern.>
< vil saelig man, ir sprechet wol,
da von sin miltiu hant iuch sol
machen alles kummers buoz.
iuch enpfahet so sins mundes gruoz
daz ez iuch muoz genuegen.
daz kan sin art iu fuegen.>
da mit reit er sa zuhant
hin da er malfern vant.
da er sach den werden komen,
san im truren wart benomen.
vil balde er gein dem werden lief.
mit armen er in umme swief,
vil guetlichen und vil suoze
enpfienge er in mit gruoze.
der sueze junge niht enlie,
sine hant er in die sinen vie.
da mit sament sie giengen,
da in vil sueze enpfiengen
die alten mit den jungen
gein im mit grozen sprungen,
ez waere dirre oder der.
da sprach der junge malfer
bi den lueten, nit besunder:
< ich waen, iuch nimt wunder
war zuo ich iuch habe besendet.
ein gelust min herze pfendet,
des suelt ir quit mich machen.>
kruchan begunde lachen
und sprach:< herre, was ir welt,
des ist min dienst iuch verselt.> -
< gnade, lieber kruchan.
darumme ich dich besendet han,
rate und hilf wie daz geshehe
daz ich den markys gesehe.
den horte ich dich so eren
und minen vater terrameren
daz mich der gesiht gezam.>
da der gepriste daz vernam
von monte syna kuenc favor,
des lip vil gerne was da vor
da man die herten strite streit:
< tybalt, durch dine werdekeit
zu guote mine bete vernim!
hilf mir daz ich var mit im.
vil gerne ich im verjaehe
wie ritterlichen daz geshaehe,
da er die fianze bot:
da liten helme groze not
und der ritter lip dar under.
der markys tet da wunder
beide mit stichen und mit slegen.
von der warheit wir megen
ane krieges wider striten
den pris zu beiden siten
wol geben gar dem kuenen.> -
< favor, du wilt dich suenen
mit willehalme dem markyse,
der von ritterlichem prise
hat gesheiden minen lip
und nimt mir guot und wip,
des mag ich nit gerechen.
und wilt du in gesprechen,
des gan ich dir harte wol.
er ist eins geltes min geshol
daz er mir niht vergelten mag,
ez enwoelte ertagen der tag
der mir die saelde truege
daz in min lip ersluege.
da von waer zergangen gar
swaz mir leides ie gewar.
ob geshaehe mir daz heil,
mins leides wunde waere heil,
min truren sich gar buerge.
arabeln ich noch erwuerge,
daz weiz ich wol, mit miner hant.>
< sa waer terramer geshant,>
sprach der vil junge malfer,
< durch den sin wir komen her.>
do sprach der werde kruchan:
< kuenc tybalt, ir hat missetan
an so hochgelobter art.
hete ir bruoder rennewart
diz von iwerm munde vernomen,
ez moehte iu sin zu shaden komen
und moegent ez wol engelten;
wip sol nieman gerne shelten.
swer wiben uebel sprichet,
des helmes reht er brichet.
helme und shilte sueln zuehte pflegen,
oder der man sol sich ir bewegen,
swenne in sin unzuht ruere,
daz er sie nymmer gefuere.>
< kruchan, du hast gesprochen wol.
die vrawen nieman shelten sol,>
so sprach der kuenc malfer.
< ich wil miner gernden ger
durch tybalden gern entwesen
und nit gesehen kyllamesen.
ez hat der kuenc tybalt
sine gere so sere missezalt
dem werden kuenge favore.
ich duehte in gar ein tore,
ob ich die ger volle fuorte
die e min herze ruorte,
nu hort hie sin spotten.> -
< ich wil gar des hers rotten
swaz wir betalle haben,
daz sie sich nahen an den graben
und ir stat al umme legen,
da von die kristen nit enmegen
drabe entwichen fuer war.
ich wil wesen hie zwei jar,
ich muege orense gewinnen.
swer von mir vert hinnen,
des lebens wil ich in behern.
mahmet, des wil ich dir swern
daz ich daz gebot niht briche
daz ich hie gein dir spriche.>
sie taten swaz der kuenc gesprach.
des morgens man vil baniere sach
fuern hin gein orense:
ime riezze der wilden gense
ist des winters nit me.
dem markis tet vil we
daz er diz muoste liden:
des kunde er vraeude miden.
der markis gie zu rate
mit den die er da hate,
den jungen und den alten.
in gedanken manicvalten
was des markyses muot.
doch tet er als der vrume tuot
und wag sin ding gein der wer.
in muote sere daz daz her
im wolte ligen so nahen.
< wir sueln daz her enpfahen,>
sprach er,< mit strenclicher tat.>
< daz ist ane minen rat,>
sprach der byshof von tolus.
< da von verliesen wir daz hus,
als ich iuch besheiden wil:
der heiden der ist gar zu vil.
ist daz wir einhalb striten,
wir muegen zuo der andern siten
orense wol verliesen.
woelt ir daz waeger kiesen,
so lat sie unbenoetet ligen.
gotes helfe ist uns unverzigen.>
do sprach willehalm der markis:
< ich weiz wol daz dem paradys
gein uns offen stet daz tor:
die engel die sele enbor
tragent, swer da nimt den tot:
keine helleclliche not
nymmer mer er gewinnet
swem da daz leben entrinnet.>
da sprachen sie alle geliche,
beide arme und riche:
< daz ist niht unser wille.> -
< so wil ich swigen stille
und min sterben lazen varn.
gotes segen sol uns bewarn
beide die sele und den lip.>
nu kam kyburg daz reine wip
dar an den rat gegangen,
der herze was bevangen
mit maniger hande swaere.
daz si was niht vraeuden baere,
daz tet dem markyse we.
ich waene, er hete leides me
danne ieman der da lebende was.
< ich sihe manigen vremden gas>
sprach kyburg,< uf alytshanz.
ist gotes helfe an uns ganz,
des enwart uns nie so durf.
wir han erst umme den wurf
getoppelt der sorgen.
angest wil uns nit borgen;
die wil han zuhant ir gelt.
ez ist bedecket gar daz velt
mit heyden und dar zuo diu wise.>
nu kam malfer der rise
hin zu der burg gegangen.
er vorhte keine mangen
noch dribog, darant noch bliden.
malfer niht wolte miden:
sa an der selben stunde
zu ruefen er begunde,
swer uf dem huse waere,
daz er daz niht verbaere,
swer gerne wolte leben,
der soelte sich im ergeben,
oder er mueste ligen tot.
kein antwuerte da im nieman bot.
die ritter und die vrawen
begunden beide shawen
den risen ungefuege.
ob er die stangen truege?
ja, er truog sie in der hant.
< minen augen nie me wart bekant>
sprach willehalm,< so langer man.
die luete ich wol erkennen kan:
wip und man daz merke:
sine lenge und sine sterke,
ich waene, ieman lenger wart.
er ist lenger danne rennewart
oder danne der kuenc baldewin.
ich engesach nie so liehten shin
an keinem manne mere.
swes rat mich iht lere
daz uns nu si daz beste,
wie behalten wir die veste,
daz ratet alle gemeine!
min angest ist nit cleine
die ich gein dem risen han,
swie ich doch habe wan
daz er si rennewartes kint.
gar die ritter die hie sint
die ruochen mir die lere geben,
wie wir behalten vor im daz leben.>
da sprach der byshof johan:
< herre, du solt riten lan
die ritter halbe oder mer.
ir wizzet niht den hine ker,
wanne den tuont die heiden.
welhe nu hie von hinnen sheiden,
die komen her wider, so ir welt
und daz zil in si gezelt.
tuet irz, so sit ir wise.
und gepriset uns der spise,
so sin alle wir verlorn.>
< wir han noch vleish und korn,>
sprach kyburg,< und guoten win.
wan die verfluochten sarrazin
noch zwei jar hie entwelen woellen
( des got doch niht enwoelle),
ich gib iu spise wol die kraft.
herre, heiz die rittershaft
bi dir alle hie bestan.
du ensolt nieman riten lan,
den alten noch den jungen.
wir sin noch unbetwungen
von unsern nachgeburen.
sueln sie langer turen,
sie mag geriwen die vart,
kumet min bruoder rennewart:
den du solt, herre, suochen.
wil geluecke unser ruochen,
din lip in danne vindet.
herre markis, niht erwindet,>
sprach kyburg diu vil reine,
< min angest ist nit cleine:
ich lebe mit ungemache.
markys, fuer war ich wache
von aengsten manige lange naht.
vil wol du getruwen maht
kyburge, dem armen wibe,
wan mich sheidet vom libe
fuer war der kuenc tybalt,
ob er gewinnet den gewalt.
markis, die not bedenke,
swie mich din vart gar krenke
und mache mich vil ungemuot,
din vart dunket mich nu guot
und mag uns komen zu troste.
der danielen da erloste
uz dem uebeln wurmgarten,
der zaeuge dir nu rennewarten.
du maht in gerne vinden.
der rise muoz gar erwinden,
swaz er uns wolte twingen.
und mag din lib in bringen,
so muezen san die heiden
von dem lande sheiden
und ir ungefueger rise.
markis, nu vrage die und dise
wie in min rat gevalle.>
gemeinliche sprachen sie alle,
ez waer daz beste getan.
< ich vrage iuch, byshof johan,
uf iwer priesterliche tat:
wie behaget iu der rat
den kyburg mir hie ratet?> -
< herre, ob ir ie getatet
daz waegeste an keinen sachen,
so suelt ir balde iuch machen
durch suochen uf die straze.> -
< iwern rat ich nit enlaze
bliben fuerbaz under wegen.
ich und volatin sueln pflegen
nach rennewart arbeit.
die angest die min herze treit
vil gar ich der erwinde,
ob ich den kuenen vinde.>
so sprach der markis willehalm:
< kyburg, du muost des leides twalm
aber von aengsten trinken.
die vraeude die muoz sinken
biz du bist an der warte
wie mir hin zu rennewarte
an dem suochene gelinge.
git got daz ich in bringe,
so ist gar daz leit verendet
daz uns an vraeuden pfendet,
daz wizze, vrawe vil sueze.
got dich bewarn mueze
und gebe dir sinen segen.
kyburg, du solt der ritter pflegen
beide shone und vil wol.
vil wol ich daz gedienen sol
als ich die vart nu verende.>
< awe! ich arme elende!>
sprach kyburg und weinde,
< waz leides mir got bemeinde
da ich von erste wart geborn!
west ich wamit ich sinen zorn
da her verdienet haete,
daz gerihte ich drumme taete
des in wol gnuegen maehte.
ich waen daz min geslaehte
lebet ane sine hulde.
die selben grozen shulde
vil lihte er an mir richet.
der zorn sine guete brichet,
wan sin goetlicher sin
der weiz wol daz ich durch in bin
miner vriunde gar alleine,
und ist der trost vil cleine
den mir ir keiner bringet.
groz leit min herze twinget:
als du nu, herre, von mir verst,
gar die vraeude du mir werst
die wir ie samt gewunne.
min herze daz muoz kunnen
von diner vart die suren not
diu dem libe tuot den tot;
ich enruche, verdirbet mir der lip.
awe! ich vil armes wip!
wie groz kan sin min smerze!
ez ist wunder daz min herze
da vor bliben ist so gantz.
willehalm, du hast des lobes krantz
durch mich vil dicke ervohten.
al die heiden niht enmohten
dinen hohen pris enprisen.
markis, got mueze dich wisen
nach rennewarte minem bruoder.
ich muoz sin des leides luoder
biz daz du kumst her wider.
wolte got daz du gevider
nu hetes als ein valke.
mit gedanken leit ich walke
biz daz ez also dicke wirt
daz ez mir ymmer kummer birt.
min liebe diu wil werden sur:
din vart ist miner vraeuden shur
und wil mir die gar verslahen,
ein regen mine wangen twahen
der uz den augen vluezet.
vil sere mich verdruezet
biz daz du tuost den wider ker.
maria, reiniu muoter her,
hilf mir hin zu dinem kinde,
daz der markis shiere vinde
dar nach er dultet arbeit.
willehelm, waer ez dir nit leit,
so wolte ich dich gerne biten
daz nu wuerde von dir vermiten
durch mich din hin sheiden.
von dem ungefuegen heiden
wir vil wol genesen moegen.> -
< kyburg, wilt du nit gehoegen
daz din bruoder rennewart
hie vrumet uf des todes vart
vil manigen werden sarrazin?
den selben toetlichen pin
kan uns der rise leren.
sin sterke uns von den eren
sheidet und von dem libe.
wizze daz ich nit blibe;
ich wil benamen von hinnen,
doch also nit entrinnen,
ich enwelle her wider zu lande.
ich laze dich hie zu pfande,
und wizze daz ich dich loese.
min ellen wart nie so boese
daz ich daz ie gevorhte
daz mich ein man entworhte.
swie ungefuege si der rise,
vor im ich harte wol genise,
ob ich joch hie bestuende.>
< herre, sit ir daz tuende,>
sprachen sie alle geliche,
der arme und der riche,
< so enwellen wir nit hie bestan,
wan wir nit me trostes han,
herre, wan uf iwer suochen.
wil got iuch und uns beruochen
daz ir rennewarten vindet,
der funt daz leit enbindet
uns und gar dar zu daz lant.>
< herre markys, sit gemant,>
sprach der byshof von tolus,
< daz wir behalten iu daz hus
und mine vrawen, iwer wip,
biz daz lebende ist uns der lip;
des lat uns, herre, geniezzen
und wizzet daz wir uns e liezzen
unrehtes todes toeten,
e man uns moehte genoeten
daz niht dem prise zaeme
und kyburge zu shaden kaeme.>
do sprach der sueze markis:
< ich enblibe niht deheine wis.
ich wil ez ietzunt rumen,
mine vart niht langer sumen,
swie ich sie laze in kummers dol,
die mir hat vil dicke wol
getan mit reiner guete.
so sere mich nie gemuete
in dem herzen nie kein vart;
doch wirt langer nit gespart,
ich enwelle uf mine straze.
kyburg, din truren laze!
wizze, ich kume in kurtzer stunt
vil vro und dar zu wol gesunt.>
< amen,> sprach da dirre und der.
nu hete der rise malfer
die burg beshawet harte wol.
ob ich die warheit sprechen sol,
hin zuo den rittern er do sprach:
< so guote burg ich nie gesach
als han ihz betrahtet:
swer wol daz hus bewahtet,
so kan ir niht gewerren.
dar zuo hat sie einen herren
den nieman vindet ane wer.
und heten wir noch zehen her
als groz als wir eins han,
wir muesten ez ungewunnen lan.
dar nach als wir nu megen,
da sueln wir ez gar umme legen
mit vlize zu allen siten
und dicke mit in striten,
da mit wir sie betwingen,
daz sie shiere muezen dingen.>
da sprach der kuenc faufarin:
< wir sueln also lange hie sin
biz in zerrinne der spise
und der tumme und der wise
vor hunger muezen sterben,
und wir den sige erwerben.
daz dunket mich nu daz beste:
der erste und der leste
sol ietzunt bereiten sich dar zuo
daz er orense shaden tuo.>
< daz ist staete,> sprach malfer,
< doch waen ich wol daz dirre und der
da nemen shaden e gewin.
tybalt, wir sueln varn da hin
da wir haben der fuersten rat.
swar danne ir rates volge stat,
des volge ich in mit staete.
swer einen fuoz fuer mich traete
da man die burg anvaehte,
der enpfienge des todes aehte,
daz wizzet, von miner hende.
hie wirt mins lebens ende,
oder orense wirt zerbrochen
und gar daz leit gerochen
daz uns der markis ie getet.
ich enwil nymmer von der stet
komen da ich ietzunt stan,
e daz ich orense han
beleit alumbe mit dem her.
mines liebes leben ich verzer
e daz ich von hinnen scheide.
die vil lieben beide
gearnent laster und leit
daz tybalt von in beiden treit.
ich weiz wol daz tybaldes lip
sich shamet daz sin elich wip
der markis im enpfuorte.
daz machte daz in ruorte
ir herze die starken minne.
groze verlust nach ir gewinne
muezen sie von mir nu kiesen
und binamen daz leben verliesen.>
des gnadete im da tybalt
und sprach:< fuer war, ich were gezalt
zu in die vraeuden kuennen pflegen,
ob so min wage kunde gewegen,
daz minne sich in kyburge
biz an daz herze sich verbuerge.
daz sol mir nieman wizen:
min lip kunde sich ie vlizen
swar an ir herze wille lac.
die liebe sich ungeliche wac
die ich ir mit herzen truog.
da gein ir valsher muot versluog
mir mine vraeude als ein shur.
daz noch ir sueze wuerde sur,
da mit woelt ich gerne sin
und rechen manigen sarrazin
die der markis hat erslagen.
im soelte sin vil unvertragen
daz sin hant so manigen heiden
von dem libe kunde sheiden,
die noch unbegraben sint.
sin lip hat maniger muoter kint
hie zu provenzale ertotet.
daz kyburg wuerde benoetet
eins todes, die ez hat gemachet,
fuer war des wuerde benoetet eins todes, die ez hat gemachet, fuer war des wuerde gelachet
von den hochgelobten goten.
alliu vraeude ist mir verboten
biz daz ich den markyse
von dem lebene alhie gewise
und arabeln die verfluohten,
der unser gote nie geruhten,
da sie zu jhesu kerte
und got und kint unerte;
daz rich, herre malfer,
und wis ir beider todes wer,
arabeln und des markises.
swie du des pris enprises,
so wizze daz die kristen diet
gar singet dines willen liet.> -
< tybalt, daz tuon ich gerne.
rat von wem ich daz lerne
wie ich orense gewinne?
der lere ich nit entrinne,
ich versuoche sie zuhant.
kuenc tybalt, ir sit geshant,
wir tragen mit iu shande.
ich kume nit von dem lande,
e daz wir in an gesigen,
oder aber sigelos geligen.
wol hin und heiz sich daz her
fuer die burg von dem mer
legen biz hin an daz tor!
da wil ich selbe ligen vor
und die porte also behuoten,
ob sie daz alle da muoten
daz sie gerne dar uz waeren,
daz uzgen sie verberen.
tybalt, daz blibe also staete!>
waz manlich da taete?
dar fuer die burg sie zogeten.
kunde got nu wol bevogeten
den markis, des was im not.
der markis sine hende bot
kyburge in ir hende.
des wart ir vraeude elende,
da er nach dem urlaube sprach.
daz nit vor leide ir herze brach,
da geshah ein wunder an.
sie sprach:< herzelieber man,
wizze daz din hin keren
min herze kan verseren
und nymmer e geheilet
biz got mir die saelde teilet
daz dich min auge erblicket.
din vart mir, herre, shicket
groz leit so in min herze,
da von mir bluet ein smerze
der ymmer me birt truren.
min suezes leben wil suren,
min gruene wunne werden val,
und sol nit sin in der zal
da man die vraeudebaern zelt.
min muot daz truren hat erwelt
und die vraeude lan gevarn.
daz der tot mich kan sparn,
daz ist wider minem gemuete.
got herre, dine guete
die muezen mines herren pflegen.
willehalm, war sol ich wegen
zu dime kumne minen sin?
des zils ich unbewiset bin.>
da sprach der werde kylames:
< troeste dich, liebe vrawe, des
daz nach dir mins herzen muot
von gedaenken manic suefzen tuot.
her wider mich daz bringet
vil shier, swie mir gelinget.
da mit wil ich urlaup han.
lieber herre bishof johan,
getriwer fuerste von tolus,
ich bevilhe iu wip und hus
und dar zu dise ritter gar.
der suelt ir also nemen war
daz ir ez ere und vrume
gewinnet, ob ich wider kume.
von monbaslier phylippe,
gedenke daz du mir sippe
bist, herre, von vil hoher art!
la wol von dir sin bewart
orense und die marcgraevin,
die manigen kummerlichen pin
durch minen willen hat erliten!
gar diese ritter wil ich biten
die ir gnade an mir begant
und sich hie besitzen lant
durch mich so manigen heiden,
wan ich nymmer wil gesheiden
von iu den lip noch daz guot.
ein ding durch iwer triwe tuot:
vermidet gar daz striten,
noch daz ir zu keinen ziten
komet hin fuer die porte!
volget alle minem worte!
fuer war daz ist daz beste:
swer wol gebitet, doch zu leste
vil wol im gelonet wirt,
swer den strit durch mich verbirt,
dem wil ihz gnade sagen.
hiez mir her min harnash tragen,
kyburg, vil liebe vrawe min:
ich und der alte volatin
muezen aber die vart bestan
und riden uf gelueckes wan,
ob uns daz kint des guenne
daz saug der maegde spuenne,
daz von ir reinem herzen gie.>
kyburg do des niht enlie,
sie enspraeche zu dem markyse:
< herre, in welher wise
wilt du von hinnen sheiden?> -
< dan sol nieman mit uns beiden
von hinnen varn, vrawe min,
nie wan ich und volatin.
wir zwene sueln versuochen,
ob got helfe kan geruochen,
so tuot uns sin guete kunt
daz wir in vil kurtzer stunt
han rennewarten funden.>
sa zu den selben stunden
wart sin harnash dar getragen.
des ellen kunde nie verzagen,
begunde dar in sliefen.
kyburg manigen sueftz tiefen
begunde von dem herzen nemen,
und aller vraeuden gar verzemen,
da sie sach sinen ernst:
vor leide sie aller gernst
waer in dem paradyse.
sie sprach zu dem markyse:
< awe mir! markis, awe!
der an dem cruece lute shre
das reine wort hely, hely,
des gnade wese dir bi,
und mueze sin kunst dich leren,
daz du beginnest keren
da ist min bruoder rennewart.> -
< vrawe, nu ist ungespart,
ich wil von dir sheiden.>
mit vil herzelichen leiden
ir herze wart beswaeret.
< vil gar mir nu unmaeret,>
sprach sie,< was sol ich vraeuden pflegen.>
< markis, got gebe dir sinen segen!>
sprachen sie alle gemeine.
der getriwe sueze reine
gewapent fuer kyburge gie.
die minne in do des nit erlie,
ern druchte ir herze an daz sine
und sprach:< vil sueze marcgravine,
nu wil ich dem bevelhen dich
dem longinus tet den stich
in die siten mit dem sper.
sin reiniu guete mich gewer
daz ich gesunt dich vinde,
und vil gar diz gesinde
daz ich hie bi dir laze.>
da er reit sine straze,
vor leide kyburge geswant,
daz man fuer tot sie ligen vant.
vil vrawen ob der vrawen stuont,
als noch vil dicke vrawen tuont:
die zene sie ir entsluzzen,
in den munt sie ir guzzen
vil sanfte untz sie sich versan
und begunde die vrawen sehen an;
mit unmaht was doch ir gesiht.
sie sprach:< ist von mir kein geshiht
geshehen die nit wiben zimt
und wiben wibes kuoshe nimt,
da ich unversunnen lag
und der tot min leben wag
von leide uf siner wage?
iwer wipheit ich des vrage
daz ir mich des enbindet
und nit der sage erwindet.>
die vrawen sprachen alle samt:
< vrawe, swes ir iuch shamt,
daz habt ir gar vermiten,
von leide gruoze not erliten.>
da sprach kyburg die sueze:
< got mich noch troesten mueze
nach dem vil grozen leide
daz mir die hin sheide
tuot nach willehalme.
miserere mei, der salme
der zu troste kam davide,
der helfe mir daz mich mide
daz mir geshehe keine herze leit
an im der ietzunt von mir reit
und shierre tuot die wider vart;
und daz min bruoder rennewart
mit im her komen mueze,
des helfe mir diu vil sueze
diu da heizet muoter und maget.
wis an im helfe unverzaget!
diner guete man ie trostes jach.>
hin zu den vrawen sie do sprach:
< ich muoz etteswa gemaches pflegen;
ich bin unsanfte hie gelegen:
die wewen die min herze hat
bi dem lebene mich nit lat.
sol iz lange liden,
so enmag ich niht vermiden,
ich mueze ein sterben kuennen
wan mir ist nahe zurunnen
ob min lip ie maht gewan.
owe! herzelieber man,
wie du min herze serest!
nu enweiz ich war du kerest,
weder hin uf oder hin nider.
got sende dich her wider
mir vil wol gesunden.
ich muoz biz zu den stunden
doln vil herzeliches leit.>
die alle untat ie vermeit
und nie kein valsh geruorte,
von dannen man sie fuorte
hin in ir kemmenaten.
vil guotes ir da taten
die reinen suezen vrawen.
nu giengen die ritter shawen
hin uf die mure an die wer.
nu sahen sie der heiden her
sich fuer orense legen.
< daz wir daz niht erwern megen,>
do sprach der grave phylippe,
< daz erbarm den in der krippe
lag, da er menshe wart,
und durch uns starp und doch genas.
daz uns die herzen pine
sueln tuon die sarrazine,
und man in daz sol vertragen,
und unser ellen sus verzagen,
des muoz mir vraeude verswinden.
nu mueze uns der enbinden
des gewalt die helle brach.>
der byshof johan sueze sprach,
den man nante von tolus:
< uns ist bevolhen diz hus
uf unser triwe und uf den lip,
und dar zuo daz vil reine wip
kyburg, diu sueze clare.
dar zuo wol zehen jare
han wir vil frisher spise.
biz dar ist dem markyse,
wil got, gelungen uf der vart.
und kumet der kuene rennewart,
so hat malfer der rise
und dar zuo jene, die und diese
den lip verlorn von siner hant.
so hat der markis ein pfant
bi uns uf orense gelan,
daz er nymmer lat verstan,
er loest ez so er erste mac.
ez ist sins herzen ostertac
kyburg, die grozes leides pfliget.
swa man wibes kueshe wiget,
diu wage da niht liegen kan.
allen wiben ich wol gan
daz ir kueshe staete si
und gar vor allem valshe vri,
als kyburg ist diu vil sueze,
der got ir leit so bueze
daz wir mit ir vraeuden pflegen
und alles leides uns bewegen.>
sus nam ir rede ein ende.
die was ane missewende,
kyburg diu vil wol geslaht,
diu was wider zu ir maht
komen; die hat sie verlorn.
diu reine sueze hochgeborn
die ritter so alle bat
daz sie der burg und der stat
mit guoten triwen pflaegen,
und strites sich bewaegen
biz daz der markis kaeme.
swen strites danne gezaeme,
der moehte sich ez genuegen.
< wil got daz heil uns fuegen,>
sprach sie,< daz uns gelinget
und er rennewarten bringet,
so muezen san die heiden
mit shaden hinnen sheiden.>
nu sprachen die ritter alle
gemeinliche betalle,
sie woelten sie ir bete gewern,
daz mit serten noch mit spern
ir keiner nymmer gevaehte,
daz sie uz kummers aehte
rennewartes ellen verlieze,
und swie er sie werben hieze,
des waern sie im gebunden,
und swa mit so sie kunden
wolten sie gerne eren.
der mich nu wolte leren,
daz ich rehte gesagete
wie gefuere der unverzagete
willehalm der werde markis!
waer ich nu an spruechen wis,
sit ez mich nieman leret,
des waer min kunst geeret!
nu bietet herze und oren dar
und hoeret, wie des lip gevar
den ie vloch diu shande!
da wart er in manigem lande
gesehen uf siner langen vart.
er kam zu portebaliart,
da rennewart was herre,
unz in unsaelde verre
von dannen triben kunde,
und nit alysen gunde
noch sines verhes samen,
den im valshe luete namen,
als ich iuch han besheiden e.
diu verlust tet sinem herzen we,
daz er von dem lande shiet
und zu einem muenche geriet.
den markis jamerte harte
nach sinem vriunde rennewarte.
zu vragene er da begunde
ob ieman in gewisen kunde,
in welhes lant sin vart gedech,
da er des landes sich verzech:
nieman in des da bewiste.
den man vil hohe priste,
sin leit der zwivel merte.
von dannen er do kerte
und tet daz uf gelueckes wan.
gotes kunst sich kan verstan,
swelch herze im getruwet wol.
nu tet sin guete als sie sol,
und begunde in wisen in daz lant
da er sine saelde vant,
sinen swager, terrameres vruht.
ich waene, er an des leides suht
bekerte von dem funde.
< wol mich der selben stunde!>
sprach der gepriste markys,
< ich sihe in daz paradys
so ich nu rennewarten sihe.
in minem herzen ich dir vergihe
der warheit, helfe richer krist:
vil wol dir bekennet ist
wie da gein min herze stat.
wol mich was ez nu vraeude hat,
so ich nu sol rennewarten sehen!
got herre, daz kan niht geshehen,
du enwoellest ez verhengen.
wilt du daz, herre, lengen,
so muoz kyburg tot ligen.
al min trost der ist gedigen
an dich, suezer maegde barn.
wilt du dine helfe lange sparn,
so muezen wir verderben.
nu la mich, herre, erwerben
umme dine gnade in kurtzer vrist
daz ich kome da er da ist.
der bete ruoche mich gewern.
mit versuoche wil ich din gern
ob din gnade helfe pflege
und mich wise der saelde wege.>
sus reit er gein ezpeige
nach maniges crueces zeige
und nach vil der studen stricke.
dar zuo so vragte er dicke,
da er reit in dem lande,
ob ieman die stat bekande
die da prides waer genant.
diz treib er untz er daz vant
und daz er prides sach die stat.
< nu wirt mime leide mat,>
wider sich selben er do sprach,
da er daz closter drobe sach
von sante juliane.
< da wil ich hin nach wane
endeliche keren.
daz waegste mueze mich leren
der aelliu ding erkennet gar.
in gotes namen kere ich dar.>
got in den weg da lerte:
gein dem closter er do kerte
und vant die porte unbespart.
niht langer da gebeitet wart,
ern rite zur porten in.
da hiez in willekomen sin
muenche und dar zuo knehte
nach cloesterlichem rehte.
daz reht ist in der wise:
smaeher gruoz und kranke spise
gar ane ladens heizen.
der markis muoste erbeizen
nider an die erde,
der hochgelobte werde,
ab sime oershe volantine,
daz in strite manige pine
an sime dienste het erliten.
langer wart nit gebiten,
er enbuende daz oersh vil vaste
zu einer linden aste.
da mit gieng er von dan.
nu sach er einen jungen man
gein im gen ane kappen,
einen suberlichen knappen.
gein dem begunde er keren
und sprach:< ir suelt mich leren
wa ich den appet vinde.>
< ez zimt wol dem gesinde
swa ez des wirtes ere tuot.
wizzet, herre, iu ist min muot>
sprach der knappe,< vil undertan.
lieber herre, nu ruochet gan
mit mir, so zaeuge ich iu den wirt.
ir sit von mir vil unverirt,
swaz ein kneht iu dienen sol,
daz tuon ich gern, und kan ez wol.>
den markis fuorte er dan zuhant
da sin lip den appet vant
und sprach:< herre, nu wil ich gan
behalten iwer kastelan
und des also shone pflegen
daz er blibet unerlegen
swenne ir von hinnen keret.> -
< juncherre, ir habt mich geeret
des ich gnade iuch verre.
ich waene, iuch daz iht werre
daz ir mir so wol behaget.
iwer dienst hat an mir bejaget
daz ich iu ymmer waege bin.
nu solt du, suezes kint, gen hin
und bewarn mir daz runzit.>
er sprach:< ich bin der im git
haewes, dar zuo fuoters vil.
ich wil ez pflegen untz an daz zil
daz ir von hinnen keren welt,
daz ir mirz niht zu valshe zelt:
ich bin iu dienstes undertan.>
der markis sprach:< so wil ich gan
fuer den appet und daz besehen,
ob mir gnade sol geshehen,
daz ich vinde daz ich lange han
gesuochet uf gelueckes wan.
er ist gar mins glueckes trost:
sin lip mich dicke hat erlost
und kyburg uz grozer not,
da von im lag vil maniger tot.>
nu gieng er fuer den appet dar;
da der sin rehte wart gewar
und sach in daz harnash tragen,
vor vorhte wolt er lihte verzagen.
doch enpfieng er in vil sueze
mit gebaerden und mit gruoze.
da in ersach rennewart,
von im er san bekennet wart.
fuer den bang er da ruckte;
zusamne er sich smuckte,
daz er deste kurtzer waere
und erkennen da verbaere.
der appet an den markis sach.
vil suoze er zu dem fuersten sprach:
< herre, nu ruochet sitzen gan,
und ruochet fuer guot die spise han
die man iu mit willen gebe
und der ich zu allen ziten lebe.>
der markis danken niht versweig:
dem apapet er vil tieffe neig.
dar nach er sine hende twuog.
fuer den fuersten man do truog
vil guote spise und shoene brot.
so suoze ez im der appet bot,
noch ich im drumme guotes gan.
willehalm der werde man
begunde umme warten
und suochen rennewarten
vil vaste mit den augen.
in sime herzen taugen,
da er sin niht mohte vinden,
da von begunde im swinden
sin vraeude im truric wart.
er gedahte:< sol nu sin min vart
vil gar also verlorn,
daz erbarme den der da geborn
wart durch uns von einer maget.
swie er nu an mir si verzaget,
so hat doch dicke sin guete
mins herzen ungemuete
von sorgen braht in vraeuden leben,
und enwil mich nymmer des begeben,
ez ensi daz min gedinge
daz mir trost sin guete bringe.>
rennewart hin fuer in do gie
und liez sich nider an diu knie;
daz er sin nit erkande,
mit sime chorgewande,
darumme tet ez rennewart.
nu was im brun und lang der bart,
und sime claren bilde
was diu shone worden wilde,
der e was wunneclich gevar.
nu bot er im den becher dar
und sprach:< nu trinket vaste!
sit ir mit leides laste
beladen, daz sol da von zergan,
wanne riwig herze daz sol han
zu allen ziten guoten win.
da von zergat des leides pin:
wol kan win zerfuern daz.>
alsus er in gedaenken saz
und enaz oder entrang,
da er in gedaenken rang,
nu sprach aber rennewart:
< herre, mich wundert iwer vart
die ir hat geriten her.
mit iwern hulden ich des ger,
ob ez si sagebaere,
so entsliezent mir diu maere.
welt ir hie bitten pfruende,
und daz iwer muot so stuende,
so woelte ich iu helfen biten,
ob ir her verre sit geriten
und daz harnash ab iu zueget,
da mit ir iuch nit selben trueget.
ich rate, so ir enbizzen sit,
welt ir bliben langer zit,
daz ir abe daz harnash ziehet
und mit der muede enpfliehet,
ir sit wise ob ir daz tuont.>
er nam den helm da er stuont
und begunde den vaste shawen.
er sprach:< du bist verhawen,
des dunket mich, durch ritters pris.>
da antwurte im der markys
mit vil wol verdahten siten:
< warumme ich bin da her geriten,
daz wil ich gerne iuch wizzen lan.
da wande ich hie funden han
mines heiles berndes ris;
nu han ich vil armer tsheitis
verlorn gar mine reise.
nu muoz ich des trostes weise
leider wesen ymmer me.
awe mir ymmer und awe!
waz sol min armes wesen nu?
daz woelte got, kyburg, daz du
bi mir, vrawe, waerest hie,
und swen ich uf orense lie,
so envorhte ich nit daz tybalt
uns taete keiner slahte gewalt.
owe miner verlornen vart!
owe! vil lieber rennewart,
wan westes du mins herzen not,
ich weiz fuer war, bist du nit tot,
daz mich din helfe nerte
und der heiden leben verzerte.
sit ich din hie nit vinde,
nymmer ich doch des erwinde,
ich enwoelle hin zu ir varn
und niht die reise langer sparn,
der triwe mir wart nie verzigen:
bi ir wil ich tot geligen.
als kyburg nu sol sterben.
so kan sie mir erwerben
den tot mit ir gemeine.
kyburg diu sueze reine
hat durch mich erliten daz leit,
ob min herze triwe treit,
des ich niht vergezzen kan;
ich vil vraeudeloser man
spreche von der warheit daz.>
die wile der marcgrave saz
ungetrunken und ungezzen.
< ich bin gnuog lange gesezzen.
nu wil ich die naht und den tag>
sprach er,< gahen swaz ich mag,
daz ich wider kome hin
dannen ich her geriten bin.>
nu hete rennewart vil gar
vernomen swaz im leides war.
er stuont uf und sach in an
und sprach:< ir vil saelig man,
ez ist ein wunderlich geshiht
daz ir min erkennet niht.
ich binz iwer swager rennewart,
und swaz iuch vraeude hat bespart,
des suelt ir mich besheiden.
ich waen, iuch aber die heiden
zu orense hant besezzen.
terramer wil nit vergezzen
gein iu sins hazzes shulde.
getoerste ich vor gotes hulde,
die heiden laegen alle tot,
und alytshantz mer wurde rot
danne ez wurde geroetet.
gar mich an vraeuden toetet
daz ich niht ein leyge bin.
darumme truret mir der sin
daz ich iu helfe sol versagen.
nymmer mag ich daz vertragen
daz ich iu niht helfen sol
von iwer kummerlichen dol.> -
< neina, herre rennewart,
gedenke an dine hohen art
und loese dine swester!
ez enwart nie kummer vester
danne da ich sie inne lie.
tybalt hat einen risen hie
daz groezer rise uf der erden
nie wart noch kunde werden.
des kraft uns leret pine:
als du sluege die sarrazine,
sus slehet er uns ane wer.
ez ensi daz uns din helfe ner,
so sin wir des todes eigen.
nu ruoche dine triwe zeigen
an kyburge und an gote!
ich bin hie ir beider bote.
nu gewer beide sie und mich!>
er sprach:< markis, daz ich dich
so von mir laze sheiden,
des muoz mit herzeleiden
min lip ymmer sin beladen.
daz got den sinen hie sol shaden,
daz ist doch wider dem rehten.
getorste ich, ich woelte vehten
durch kyburge und durch got.
nu ist unser closterlich gebot
so stark und die gehorsamin
daz ich dich und die swester min
in den noeten lazen muoz.
daz machet daz ich gotes gruoz
wil behalten gar min leben,
und han mich alles des bewegen
daz mir gein im geshehen mag.
der uf den urteillichen tag
niht sorget, der ist unwise;
und gedingen zu dem paradyse
wil ich durch nieman wagen.> -
< rennewart, nu ruoche doch vragen
den appet was in dunke guot,
und sage im dines herzen muot.
swaz danne leret dich sin rat,
daz tuostu ane missetat
und blibest ez ane suende.
den appet got des shuende,
ob dan dir dins herczn mut
so stande daz mir si guot,
daz er dich des nit wende
und mir zu troste sende,
rennewart, din baldes ellen.
ob got und du mir wellen
geswichen, so bin ich verlorn,
und sol nu tybalt sinen zorn
erst rechen an uns beiden
und von dem lebne sheiden
mich und min vil reines wip.
herre rennewart, niht belip!
belibes du, so sin wir tot.
din trost hat uns von maniger not
bi diner zit gar enbunden.
daz ich dich hie han funden,
sol mich daz niht vervahen,
des muoz der tot uns nahen.
awe! lieber rennewart,
wilt du wenden nit die vart
die ich und kyburg muozen varn?
du solt din saelde an uns bewarn
und miner bete mich gewern.
daz gewern kan dir saelde bern,
rennewart, nu genende!
und rich daz ich elende
uf dinen trost sie worden,
so briches du kein orden,
daz habe uf minen armen lip.
ich und kyburg daz reine wip
an dich ie trostes wande.> -
< wizze, e ich mich ande
gotes hulde, ich woelte e sin
da shinet der vil liehte shin
in der reinen hymel wunne.
kyburg und al min kuenne
wil ich lan leben als sie muegen.
markys, du soeltes wol gehuegen
waz ich durch dich han getan,
und mich hie bi gotes dienste lan.
ob ich nu mit dir fuere hin,
des ich in keinem willen bin,
wer gienge fuer mich zu chore,
oder wer spraeche mine ore,
die mime libe gesetzet sint?
nie man gewan so liebes kint,
ern lieze ez fuer sich sterben,
mohte ez im daz leben erwerben.
markis, dar an gedenke
und wizze daz ich niht wenke
an im der wart min kuenne,
da er saug der maegde spuenne
daz vloz von ir reinen brust.> -
< we mir der leitlichen verlust
die ich da her verlorn han!
mich hat betrogen gar min wan
den ich ie gein dir hate.
rennewart, dich baz berate
danne du mir geantwuertet hast.
ob du nu dine swester last
verderben in den noeten,
sie und alle die kristen toeten,
got dich nymmer vernimet.
owe! daz dich nymmer gezimet
daz du daz paradys erstrites!> -
< markys, swie vil du mich gebites,
daz ist ein verlorne arbeit:
messya waer daz vil leit,
wuerde ich ein aptruenne.
swie vil din munt nu kuenne
manen und sueze biten,
ez wirt gar von mir vermiten
daz ich min leben shende,
und gelit von miner hende
kein menshe nymmer tot,
ez enwerde mime closter not.
swer iht dem woelte nemen,
da kuende strites mich gezemen.
daz urlaub ich von gote han.
markys, woelles du hie bestan,
so ziuh ab dir die ysen wat.>
< min lip niht langer hie bestat,
sit du an mir verzagen kanst
und nit dir selber saelde ganst>,
sprach willehalm der markys.
< nu bedenke got sin selbes pris
an mir armen tsheytise!
awe! swester kint alyse,
daz du mir ie erstuerbe!
waz du mir da mit erwuerbe
vil herzelicher swaere!
rennewart nymmer verbaere,
ern hulfe wern mir den lip,
ob du noch lebtest, reines wip;
gein mir sin helfe an dir starp.
ob ie pris sin lib erwarp,
der wil im gar entrinnen.
kunde dich sin herze minnen,
vil gar er des vergezzen hat.
nu wil ich mich der trinitat
in ir gewalt antwuerten
uf dem wege und in den fuerten,
daz sie mir helfe bringe.
swie groz leit mich nu twinge,
daz mag erwenden des gebot
der geheizen ist der guete got,
und enwil an nieman helfe gern
und aller helfe gar enbern
niewan die mir sin guete tuot.
er ist so staete und also guot
daz er mich nit verderben lat
noch keine sine hantgetat
die guotes im getruwet wol.
uf sinen trost gib ich den zol
der etteslichen sarrazin
leren kan des todes pin.
da mit wil ich riten
und hie niht langer biten.
swie vil ich helfe baete
und mir die nieman taete,
wes baete ich danne mere?
gewan ich ie ritters ere,
diu ist worden gar ein spot.
rennewart, uns hazzet bede got:
mich gar dort und dich gar hie,
und wil dich besheiden wie.
ich kiese dar an gotes haz:
sit din triwe ist worden laz
beide gein got und gein mir,
so ist sin haz da von gein dir
daz du uns wilt lazen toeten,
und uns wol von den noeten
mit diner helfe enbuendes.
ob criste du guotes guendes,
so mueste gar diu heidenshaft
verderben von diner kraft.
du tuost gote dar an vil leide,
ob ich so von dir sheide
daz du wilt beliben hie,
so geshach mir leider nie.
gedenke, herre rennewart,
ob kyburg ie din swester wart,
und daz der kuenc tybalt
ueber uns gewinne niht gewalt
noch von dem lebene wise!
ich man dich daz alyse
miner swester tohter hiez.
ir tot von vraeuden mich verstiez
und machte mich vil saelden bar:
daz ich ane dich von hinnen var,
von ir tode daz geshiht.
ir tot git mir des todes pfliht,
ir bete min sterben wante.
do dich alyse mante
swaz die liebe gein dir truege
von der bete din hant ersluege
vil gar der sarrazinen her.
nu si got der uns erner!
der die ysraheliten beriet
von der heidenishen diet
mit vaeterlicher hende,
siner helfe trost er uns sende,
sit uns din trost niht troesten wil
noch wenden uns todes zil.
rennewart, ich han gnuog gebeten,
mit bete also din herze erjeten
daz ich niht baz gemanen kan.
nu wil ich helfe gernder man
mine bete lazen sin.
swaz mir nu tuont die sarrazin,
daz muostu gote gelten gar.
nu mueze mir der engel shar
gotes helfe tuon bekant
also daz troeste mich diu hant
diu adamen troste
und in lost von der helle roste.
vil suezer got, nu wis gemant
und ruoche loesen mir daz pfant
daz mir vor allen dingen ist
ane dich, vil suezer krist.
herre, ez ist kyburge lip.
wizze daz ich daz reine wip
in kummerlicher sorge liez.
rennewart, do mich min herze hiez
dich suochen in der witen welt,
durch manigen walt und ueber velt
suohte ich dich, rennewart.
sit nu verlorn ist min vart,
so wizze daz mich verdruezzet.
der besluezzet und entsluezzet
des paradises porte
nit wan mit sinem worte,
den erbarme daz ich kome her
sit nieman helfe mich gewer.>
rennewart vil suoze sprach:
< ich han der helle ungemach
gevlohen in dise zelle hie,
und swaz ich suenden ie begie,
die wolt ich gerne buezen
und erwerben gotes gruezen
an der urteillichen zit,
so nieman nit sin guete git
wan als er verdienet hat.
min muot in vil gedaenken stat
wie ich nu muge werben:
laze ich kyburge verderben
und dich vil suezen markis,
dich krenket miner triwen pris,
laze ich verderben minen toten,
der mich shiet von den apgoten,
da er mir gap des taufes segen.
markys, ich han mich des bewegen
daz ich wil mit dir von hinnen,
ob du mir maht gewinnen
urlaub umme den appet min.
ich briche durch nieman die gehorsamin
die ich dem reine gote gehiez,
do mich von vraeude ein tot verstiez,
den diu reine alyse kos
an eime kinde daz ich verlos,
got weiz wol selbe, ich enweiz wie.
so groz leit daz geshach nie
keinem man, daz ist min wan.
wol dan, markis: wir sueln gan
und an den appet urlaup gern.
kuenne uns sin fuege danne entwern,
so sueln wir doch von hinnen varn
und nit die reise langer sparn.
ich engestate niht daz tybalt
an miner swester tuo gewalt,
die nie gekrenket ir hohen art.
ez wirt langer niht gespart,
ich enwelle orense reten,
mine stange in bluote weten,
diu ist beladen mit roste.
sie muezen des leides koste
mit dem libe hie verzollen.
ich wil den strit ervollen
den ich lange han versumet:
daz leben ir hertze rumet;
niht sie des enpfliehen megen.
ich wil an min harnash legen
und zuhant die stange nemen.
den appet sol des wol gezemen
daz er mich laze riten
mit urlaube zu disen ziten,
ob er ist ein wiser man.>
da mit leite er daz harnash an
und gie fuer den appet hin.
dem appet ershrac sere der sin,
do er in gewapent sach.
rennewart hin zuo dem appet sprach:
< wir zwene hinnen wellen.
zwene alte her gesellen
sin wir mit ein ander beide.
mit liebe und mit leide
lebten wir gar unser tage.
nu ist er durch groze clage
her komen die in twinget.
sin herze an mich gedinget,
ob ich mit im kome dar
daz er ez ueberwinde gar.
nu wil ich biten uech durch got,
daz miner gehorsamin gebot
zubreche iwer urlaup hie.
sit ich die bruodershaft enpfie,
so was ich daz tuende
daz ich des closters pfruende
ane suende gezzen han.
welt ir, ich muoz hie bestan;
welt ir, ich var von hinnen.
ich wil niht gote entrinnen:
ich wil durch got komen dar
also daz ich der kristen shar
vor der heidenshefte nere.
daz ich vil den munt gebere
mit gebete hie zu allen ziten,
so ist bezzer doch min striten,
und die heiden da bekere
oder aber ein sterben lere.
da von erlaubet mir die vart.>
der appet sprach:< awe! rennewart,
wem wilt du din closter lan?
swaz nu hat sancte juliane,
daz nement vil gar die heiden.
wilt du von hinnen sheiden,
so wirt din saelde vil duenne.
ein ieglich aptruenne
der ist ane gotes hulde,
und wirt geniwet diu shulde
der suenden der er dich erliez,
da din lib die gehorsamin gehiez.
dar nach tuo swaz dir behage!> -
< meister, merket was ich sage:
ich enwil nit hie bestan.
und mag ich iwer urlaup han
und ist daz ich dort genise,
so wizzet, herre, daz ich wise
bi iu hie in kurtzer vriste.
ich wil dienen dort so kriste
daz ez die engel alle vraewet.
herre min, des urlaubes zaewet.
swaz ich langer hie entwale,
ich kome zu provenzale,
daz kumet mir zuo ungewinne.
ich bite iuch in der minne
daz ir mich cristes cristen
vor dem tode lazet vristen.>
der appet sprach:< rennewart,
ich wil erlauben dir die vart
uf dine staete fiantze,
als du dort uf alytshantze
gotes dienst vollendes,
daz du her wider wendes
dines herzen muot vil snelle
zu sancte julianen zelle.>
rennewart wart vor vraeuden rot.
zu sinen fuezen er sich bot
und sprach:< nu bin ich leides bar:
mit iwer aller hulde ich var.
die gotes guete mueze unser pflegen
daz mir und iu werde segen.>
swer da was, der was unvro.
von dannen shiet er sich also.
willehalm neig in allen.
dem was sin leit enpfallen
und hete vraeude funden,
er sprach:< nu wirt enbunden
kyburg von herzen swaere,
daz sie die lieben maere
weste, darumme ich taete
des ich grozen shaden haete.
jo, bin ich nu nit ein tsheytis.
ich bin der riche markis
willehelm, der vreche punjur.
ez muezen kyburge nachgebur
alytshantz binamen rumen.
etlicher sich mag versumen
daz sin leben der buerge wirt
und in ein sterben niht verbirt.>
daz warn rennewartes wort.
er sprach:< ob ich sie vinde dort,
markis, da du sie lieze,
ich waene, der funt begieze
etlicher vrawen wange.
mir breche danne die stange,
so mache ich daz vil werdes wip
wirt clagende liebes vriundes lip.
wol hin, wir sin zu lange hie!>
rennewart vil gar gie
swaz der markis gereit.
ich waene daz er wite shreit,
daz er volgete volatine,
der manige groze pine
mit dem markyse erleit.
vil manige groze aerbeit
die fuersten bede haten.
vil manigen abent spaten
zu der herberge sie kamen.
mit willen guot sie namen,
swelher slahte was diu spise.
einen man ich noch des prise,
der die pflege noch hat fur guot
die man im willecliche tuot.
die fuersten liten ungemach,
wan uf ir tishe nieman sach
den kranich noch den trappen,
den reiger noch den kappen,
daz rephuon noch den fasan,
als vil dicke was getan
da sie gemaches pflagen
und ez lantlueten und magen
buten wol und vil shone
gar nach des prises lone.
sit gewunnen sie aber gnuog.
der die vil swaeren stangen truog
durch wer in siner hende,
er sprach:< got mich noch sende
da man mich muege spisen,
und daz ich dan alysen
von gotes gebote funde
lebende und wol gesunde,
swenne ich zu orense kaeme;
fuer war ich daz naeme
e daz breit ertriche;
daz wizze waerliche,
ich wuerde wider zu leygen.
gotes guete mir kunde neigen
min hochgemuete des ich pflac:
da alyse mir tot gelac
und ich malfern verlos,
da von vrau saelde mich verkos.
mins herzen wunne mir verswant.
ich satzte miner vraeuden pfant,
und ist daz ymmer unerlost.
got, nu gib mir doch den trost
daz sie besitze daz paradys.>
sus antwurte im der markys:
< rennewart, ich han wol gehort
dine claegelichen wort
nach dinem wibe vil reine.
der tot ist so gemeine
daz er nieman lat genesen.
ich hoert an den buochen lesen,
daz merke, lieber rennewart,
daz hie luetzel ieman wart
nach dem tode lebende,
got was im selbe gebende
daz leben nach sins todes vrist.
wol uns daz ie erstuont krist!
von siner hern urstende
brach maniger sele gebende,
da sin gewalt die helle entsloz.
gotes guete die ist so groz
daz nieman sie ueber gueten kan.
rennewart, ez was hie vor ein man.
der selbe jonas was genant.
lebende in ein vish verslant.
dri tage er in im was.
von gotes helfe er genas
daz er lebendig von im kam.
des wunders gezam messyam.
waz daz wunder bezeichent?
mine sinne da hin niht reichent,
daz ich ez besheiden kuenne.> -
< markys, din fuege mir gunne
swes ich dich woelle vragen,
des sol dich nit betragen.
was mannes was messyas?> -
< rennewart, des diu maget genas.> -
< markys, daz ist altissimus
und enpfieng durch uns den kus
den im scarioth bot.
der kus der lost uns von der not
diu uns von even geshach,
do sie daz gebot zerbrach.> -
< rennewart, du hast war geseit.
got noch manigen namen heit:
er heizt auch adonay.> -
< hat er namen me danne dri?> -
< er hat zwene und sibenzec namen.> -
< markis, des kan min tauf sich shamen
daz ich der niht erkenne me.
und het ich sie erkennet e,
in waer vil shone von mir genigen.>
der rede sie do bede swigen,
der markis und rennewart.
die rede reitens uf der vart
mit triwen ane allen var.
nu was der markis ein jar
und dri manade uz gewesen.
nu begunde dunken kyllamesen
wie er nahete dem lande,
da man in herre nande.
des vraewet er sich vil harte
und sprach zu rennewarte:
< rennewart, gehabe dich wol!
unser kummerlichiu dol
vil shiere sich wil enden.
got wil uns gahens senden
da wir gemaches sueln pflegen
und alles kummers gar bewegen.
wir sueln shier zu orense komen,
hant mirz die heiden niht benomen,
des ich doch ane angest bin.> -
< herre markis, so wol hin
und haben deheine raste!
so sueln wir gahen vaste
und haben deheine twale,
biz wir komen zu provenzale.
so sueln wir ruowen biz an die zit
untz uns diu muede gar begit,
wan ich gemaches nit enpflac
sit alyse mit tot gelac
und von portebaliart shiet.
grozer jamer vraeude mir verriet
daz sie wirt nymmer me so guot.
ir wiplich lop was so behuot
daz mich ir tot muoz ymmer muen
und herzelichen kummer bluen.
awe! vil lieber willehalm,
wie was so hel ir lobes galm!
ich waen, er hal fuer alliu wip.
ez wart nie reiner wibes lip
vor allen wan dan alyse was.
mich wundert noch daz ich genas,
da mins herzen wunne starp.
ir tot mir doch die not erwarp
die mir hat vraeude ertoetet
und ymmer jamers noetet.> -
< rennewart, dins herzen clage
ich mit dir gemeine trage.
durch got nit mer entrure!
der heidenshaft kumet ein shure
an dir, wan ich dich bringe
zu orense ist min gedinge,
daz kyburg enbunden wirt
und alles truren gar verbirt,
so dich ir auge an blicket,
ir vraeude sich bekicket,
so daz ir truren gar zergat
und ir herze vro bestat
von aller kummerlichen dol.
rennewart, gehabe dich wol:
uns kan nu niht gewerren.
groz kummer muoz uns verren.
wir sin orense vil nahen,
da man dich so sol enpfahen
daz nieman baz enpfangen wart.>
< des lob ich got,> sprach rennewart.
nu was vil nahe da bi
kume ueber kurzer milen dri
ein heidenish woldan von dem her
geriten mit vil gueter wer,
wol vierzec ritter oder baz,
ich waene niht wan umme daz
niewan durch guotes gewin.
nu was ein ritter under in;
die zwene ritter er gesach.
zu den andern er do sprach:
< shawet, ich han dort ersehen
da von uns leit wol mag geshehen,
hant sie unser genomen war!>
nu begunden sie alle sehen dar
und sprachen:< wir sueln riten
und hie nit langer biten:
ez ist der tiuvel und sin kint.
und sin wir niht an witzen blint,
so sueln wir niht bi in wesen.
wol hin balde, wer woelle genesen!>
sie begunden vaste vliehen,
rennewart hin nach in ziehen
mit siner swaern stangen.
swie rennewart koeme gegangen,
vor dem markyse er doch lief.
nu was da bi ein mos vil tief.
da begunden sie an vliehen,
rennewart dar nach in ziehen.
er begunde so sere gahen
daz er in kam so nahen
daz er vil vaste nach in sluog
mit siner stangen die er truog.
in daz mos er nach in spranc
daz er biz an die arme sanc.
daz begunde in mueen sere.
er sprach:< markys, din ere
an mir mit helfe prise:
hilf mir gevangenn tshetise,
daz mich die heiden iht toeten!
kum ich von disen noeten,
fuer war ich gedien ez so
des werdent die heiden unvro:
keinen ich genesen laze.>
nu hatte uf der straze
der markys einen pedun
gevangen, der hiez pilun;
der was ein vil cleiner knabe.
der markys saz vil balde abe
von sinem oershe volatine
und gab ez dem sarrazine.
willehalm begunde harte
gahen zu rennewarte
da er in in dem mose sach.
rennewart jaemerlichen sprach:
< markis, nu ruoche mich genern
und von der heidenshefte wern,
daz sie mir nemen nit den lip.
du solt gedenken daz din wip
von art ist min swester.
ez wart nie sorge vester
danne, markys, die ich dol.>
der markys sprach:< gehabe dich wol!
ich loese dich von dirre not
oder ich blibe bi dir tot.>
der markis sich niht sumde,
mit sime swerte er rumde
daz moz von rennewarte.
mit beiden henden harte
begunde er in do regen,
beide ziehen und wegen
mit siner kraft vil vaste,
biz er von kummers laste
von siner kraft erloeset wart.
< nu lon dir got,> sprach rennewart,
< markys, du hast mir getan.
die wile ich daz leben han,
so leist ich ymmer din gebot.
du hast mir baz danne got
geholfen von dirre arbeit,
und swaz ich ie durch dich gestreit,
daz han ich vil wol bewant.
ich sol durch dich mit miner hant
noch manigen werden heiden
von dem lebene sheiden.>
rennewart da bi im sach
vliezen eine vrishe bach.
gein dem bach er sa kerte.
ich waen, sin art in lerte
daz er abe twuog daz muor
wie rennewart dannoch gefuor?
des wil ich iuch besheiden.
rennewart begunde die heiden
suochen in maniger wise
mit dem werden markyse.
die werden fuersten zwene
begunden die sarrazine
warten. als sie si ersahen,
rennewart sprach:< wir sueln sie vahen
vor orense da mit eren:
dem vil werden terramern
sueln wir fuegen groze pine,
und geinneren die sarrazine
daz wir komen sin in daz lant.
in enmag mahmet noch tervigant
niht gehelfen, ich enwelle
sie frumen in die helle.
markys, des wis gewis an mir
daz ich orense ledige dir,
daz ez nymmer me besezzen wirt
und manigen sterben nit verbirt.>
da sie den heiden genahten,
die fuersten balde gahten:
vil gar si sie viengen,
sie riten oder giengen;
der heiden entran da nieman.
mit seilen und mit riemen
bant man da die vil armen
an beinen und an armen
und treip sie alle samet dan,
ez waer ros oder man,
hin gein der burg orangis.
do sprach der sueze markis:
< rennewart, la din truren wesen.
wir sueln beide nu genesen:
ich han orense ersehen,
da uns sol liebes vil geshehen,
daz wizze, in kurtzer stunde.> -
< markis, wol dinem munde
der saget so guote maere.
ich woelte daz ich da waere
bi miner swester kyburge;
wie gar sich danne burge
min unverborgene muede.
ab minem rugge ich luede
manige groze arbeit
die ich in dem mose leit.> -
< rennewart, dins kummers not
diu ist gar miner vraeuden tot.
der solt du vergezzen gar,
und git got daz wir komen dar
da dich kyburg enpfahen sol,
die in vil kummerlicher dol
hat gelebt vil manige stunt,
der sol nu werden vraeude kunt;
so sie uns sihet beide,
zehant unser herzeleide
die muoz von uns slafen gan
und vraeude bi uns bliben lan.
wol mich, kyburg, so ich dich sihe,
ungerne ich die vraeude lihe
iemanne dan mime libe.
ich sol dem reinen wibe
danken so ir swaern zit
daz ir min dienst vraeude git.> -
< markys, swa mit daz reine wip
ergetzet din getriwer lip
der not die sie erliten hat,
din geprister lip des ere hat.
dar zuo gedien iz swa du wilt.
ich han reiner wibe vil
gehoeret und dar zuo gesehen;
in gehorte nie reine me gejehen
wibes ere dan man ir jach,
da man von wibes ere sprach.
ich spriche ez durch die liebe niht
daz ir min art zu swester giht,
ich spriche ez von der warn tat
daz gepristes lop ir leben hat.>
der markis danken nit versweig:
rennewarte tief er do neig
und dankte im in manige wis.
nu was willehalm der markis
und rennewart komen die beide
zu ir lieben augen weide.
was waz diu augenweide?
ob ich iuch des besheide,
welt ir mir des sagen dang?
ir beider herze do versang:
von eime sheiden daz geshach,
sit da einz daz ander sach,
willehalm und diu marcgraevin,
da zergieng ir herzen pin.
swa liep sin liep erblicket,
der blic die not entstricket,
und vliuhet herzeleide.
die sueze augenweide
heizet sie wider vraeuden pflegen.
ich waen, ez tuot vil we der segen
den ein liep dem liebe tuot,
so uf sheiden stat ir muot
mit libe und mit herzen;
ez zerfueret herzen smerzen,
so sie wider gesament sich.
daz tuot wol, daz waen ich;
ein komen und ein suezer gruoz
machet daz leit rumen muoz
swa die liebe gehuset hat:
daz leit sie da nit bi ir lat.
den zwein gelieben so geshach:
ein komen ir beider leit zerbrach.
nu hete kyburg einen site
der ir gerndem herzen wonte mite,
daz sie vil dicke warten gie
und beidiu augen suochen lie
den markis in vil vremde lant
biz sie den hoch gepristen vant
und irn bruoder rennewarten.
sie bat die ritter warten
und den reinen byshof johan.
< shawet, was ich ersehen han,>
sprach sie,< lieber herre min!
wart hie beswaert der muot min,
diu swaere muoz vil gar zergan.>
do sprach der byshof johan:
< mich dunket, vrawe, was ich sihe,
daz sint luete und tribent vihe.
anders enkan ich niht ersehen:
ich wil nit luege durch smeichen jehen,
wan so waer ich triwen bar.> -
< herre byshof, ir welt mir gar
daz herze fuellen pine.
ich sihe uf volatine
dort her varn den markis
und minen bruoder, der manigen pris
hat bi siner zit erstriten,
diu wirt mir nu vil gar benomen.
ich sihe zwene man dort komen,
der ellen mich kan sheiden
von langen herzeleiden.>
der byshof johan aber sprach:
< min herze daz dolt ungemach;
kyburg, liebe vrawe min,
ich vuerhte, ez sin sarrazin
und haben genomen einen raup.
ich sihe einen grozen staup
vor in triben vil harte.>
< ich sihe dort rennewarte,
in siner hant die gerte
diu vor dem tode uns nerte,>
kyburg diu vil reine sprach,
der man vil maniger guete jach.
< ich wil iu sagen minen wan,
vil reiner byshof johan.
ez ist also ergangen:
der markis hat gevangen
die heiden bi namen uf der vart,
er und min bruoder rennewart.
und gesehet ir wol in kurtzer vrist
daz min rede war ist.>
da mit der markis nit vermeit,
gein orense er balde reit,
daz er vant vil wol behuot.
der ritter triwe was so guot
und ir muot da bi so staete,
den erz enpfolhen hete,
die heten e verlorn ir leben,
e ez ieman waer gegeben.
kyburg leides vil verlos,
da sie den markis rehte erkos
mit ir bruoder rennewarte:
sie begunden gahen harte.
hin gein der porte sie lief,
die sie uf vil wite swief.
in bluete stuont ir vraeuden ris.
sie lie niht den markys
erbeizen uf die erden,
e sie den gepristen werden
kuzte lieplich und suoze.
mit so getriwem gruoze
man selten mich enpfahet.
so getriwer gruoz versmahet
von wiben und von mannen mir;
da von ich nit me sage dir.
awe! swes gruoz sich geroetet
und der gebaerde sich noetet
daz er zeige sich ze vruende,
der mueze selbe nuende
siner genozen werden erhangen.
wie rennewart wart enpfangen
von siner swester libe?
da enwart nie man von wibe
enpfangen noch gegruezet baz.
die reine kyburg nit vergaz,
sie enbuete ez ir bruoder wol
und sprach:< min kummerlicher dol
der ist nu gar verendet,
sit dich got hat gesendet;
min angest ist nu cleine.>
die ritter al gemeine
enpfiengen die fuersten beide.
mit vraeuden sunder leide
wurden sie wol gegruezet,
mit worten gar gesuozet.
der reine byshof johan,
des triwe kunde da nit lan,
er enpfienge sinen toten
mit gruoze dem valsh was verboten,
und den markys willehalmen.
von reines gruozes galmen
wart da ein lut gedoene.
den gruoz an reine ich kroene
hoeher danne keinen gruoz.
kyburg sprach:< nu ist uns buoz
swaz uns leides ie gewar.
markys, din zuht dar an bewar:
din staete la nit wanken!
du solt mit vlize danken
disen rittern allen sament.
ir triwe, ir staete sich nit shament
als sie hant behalten din gebot.>
der markis sprach:< der suoze got
mueze lonen in der pflege
und wisen sie des hymels wege.
und waer ich herre ueber alliu lant,
ob in gaebe diu gar min hant,
da mit waer in gelonet niht
der arbeit, als ir dienest giht.>
da mit sie fuern enbizzen.
kyburg sich kunde vlizzen
wie ez in wuerde wol erboten.
beide gebraten und gesoten
gab man in vrisher spise gnuog:
mit zuehten man die fuer sie truog.
< nu lob ichz got> sprach rennewart,
< daz mir der mangel ist verspart
des ich lange han gepflegen.
ich han manige naht gelegen
daz ich grozes hungers pflac.
nu wirt erfuellet hie min sac
und so wol gar gemezzen
daz ich nit me mag ezzen.
dest war, ich wil mich erholn,
daz ich mir selber han verstoln
sit ich von mime closter fuor.
mich hete verderbet nach daz muor
da ich inne gestecket was.
swester, wizze daz ich genas,
des half mir der markys.
ist min triwe an staete wis,
ich sol ez gelten im also
daz ez wirt diu heidenshaft unvro;
des bit ich mir so helfen got,
ich getrenke in in ir spot:
sie muezen mir darumme geben
beide ir guot und ir leben.>
der rede danket im harte
der markys rennewarte
und kyburg diu vil reine,
die ritter algemeine
dankten im vil vaste,
daz er sie von kummers laste
mit siner helfe wolt entladen
und den heiden fuegen shaden.
da die herren shone gazen,
willehalm der wolt nit lazen,
rennewart mueste slafen gan
und gemach bi siner swester han.
rennewart da nit ruowe envloch.
ab im er daz harnash zoch
und leite sich an ein bette.
siner sorgen der wart wette,
da er gemaches solte pflegen.
min kunst vil kume kan an legen
die not die sie beide liten.
manig helm wart von in versniten
da sie anderweide vahten
mit den heiden die da brahten
den tott von verren landen.
von kumerlichen banden
rennewart die cristen aber enbant
und provenzale das guotte lant,
als ich iuch des besheide.
do die fuersten shone beide
die muede gar ueberwunden,
wes sie dar nach begunden?
daz werdent wildiu maere
und zu sprechen also swaere
daz ich da gein angest pflige.
ob ich diu maere nu verswige,
wie sit die fuersten wurben
und was heiden von in sturben,
so truege ich der guoten haz.
willehalm der markys niht vergaz,
die gevangen er behalten hiez.
bi dem leben er sie liez.
untz er daz versuohte,
ob ir keinr des geruohte
daz er sich wolte taufen,
da mit daz leben kaufen.
was willehalm der markis
nu veste und mit sinnen wis?
des was im vor nie so durft:
sin angest hat den wurf
gewunnen gein vil hohem spil.
der heidenshefte was so vil
daz ich ir nit wol geahten kan.
doch was under in so stark ein man
daz kein man nie sterker wart;
weder baldewin noch rennewart,
der enweder soelher sterke pflag
als diu malfer lag,
dem shoenen und dem jungen.
und solten alle zungen,
beide man dar zu diu wip,
an shone loben mannes lip,
er belibe an dem lobe.
malfers shoene diu lag obe
swaz shoene an allen mannen lag.
da mit daz lob ich lazen mag.
willehalm sprach zu rennewart:
< diner helfe mir noeter nie wart
danne nu zu dirre stunde.
daz ich dich kunde funde,
des lob ich der maegde kint,
dem alle kint erkennet sint,
und nieman mag wider in genesen.
ungenesen waern wir gewesen
von eines mannes krefte.
sin kraft der heidenshefte
von uns gar vride baere;
ob nit din lip hie waere,
( du niht braehte wan den tot)
so muesten doln wir die not.
daz hat erwendet gar die vart.>
zu dem markise sprach rennewart:
< willehalm, gehabe dich wol!
ir kraft ich gar enkreften sol,
die koment gein uns ueber mer
mit eime kreftigen her
und ir risen den starken.
swaz ir kyele und ir barken
tragent, daz ist unser eigen.
daz wil ich dir erzeigen
vil gar in kurzer stunde.
daz uershyr und tremunde
muezen gar hie bliben.
ich wil aber tuon den wiben
leit und herzeser als e.
sie muoz jamer twingen me
der netzen kan diu wange,
mir breste danne diu stange
die ich brahte mit mir her.
willehalm, ez ist min ger
daz ich mit dem risen vehte.
ich weiz wol, tuot got rehte,
so git sin helfe mir den sige.
gedenke daz ich mich verzige
durch in vil maniger richeit.
min vater noch vil der lande heit
und waltet maniger krone.
hat er die von hamone?
oder lehes im kaunes hant?
oder der valshe tervigant?
oder lehes im appolle?
er git da von zu zolle
die sele, so er tot gelit.
daz got den sinen niht engit
uf erde so riches guot,
ich waen, er dar ane missetuot
daz er dem kan richeit geben
der niht ruochet kristen leben
und niht an in gelaubet;
daz terramer in raubet,
daz er im daz so lange vertreit,
markis, fuor war daz ist mir leit.
ich weiz fuer war daz terramer
gerne richet die herzeser
die ich uf alytshantz im tet.
in beshirmet nymmer mahmet,
ich welle sie im meren,
diu wip vil jamers leren,
daz ich ir diener lege tot.
reine wip die lident not
durch liebes vriundes sterben.
markis, ich slahe den sherben
durch der sarrazine helm,
da von bluotig wirt der melm,
und muoz daz der rise wesen.
wir zwene lan sin nit genesen:
ich und den diu maget gebar.
markis, wir sueln senden dar
und den risen heizen biten
daz von uns zwein werde gestriten
fuer kristen und fuer heiden,
und ser da under uns beiden
den andern tot gevalte,
daz der sigehaft von gewalte
dar nach gar sicher waere.
ob dir behaget daz maere,
willehalm, so dunket ez mich guot;
und hat got sinen alten muot,
so weiz ich wol daz ich gesige.
got ungerne mir verzige
siner helfe, wan ich sin kempfe bin.
nu rate du, wen wir senden hin
und ez gewerben kuenne.
got mir der gnaden guenne
daz man uns der bete gewer
der ich uf gotes helfe ger.> -
< owe, lieber rennewart!
we mir daz ich ie wart!
wie ich vuerhte dins libes!
ob du da tot belibes,
so ist diu kristenheit tot.
got bedenke mine not
und die sorge diu mich twinget.> -
< markis, min helfe dich bringet
von leide in vil kurtzer vrist.
ich weiz wol daz der sueze krist
mit mir stritet disen strit;
markys, so solt du von der zit
ymmer leben mit gemache.> -
< vil suezer got nu wache
ueber sie die sint die dine,
und la die sarrazine
ueber uns gewinnen keinen gewalt!
ich weiz fuer war daz tybalt,
und mag er ez gezechen,
mich heizt radebrechen
und kyburge die swester din.
ich gewan nie me so grozen pin:
vor aengsten ich gar switze.> -
< willehalm, daz nit entsitze
daz der rise ist so starg.
dem sich nie niht vor verbarg,
der ist bi mir in der not.
ich weiz fuer war daz er bot
fuer unsern tot sin reines leben.
er kan wol trost den sinen geben
und den vinden sinen haz.
markys, ich wil niht fuerbaz
sprechen, wan ez muoz geshehen.
got mag wol mit eren jehen
daz fuer in sin kempfe vehte.
nach zweir hande rehte
sin gebot die welt hiez werden
und den hymel und die erden.
ich weiz auch wol daz sin gewalt
manige hohvart hat gevalt
und hoch daz nider machet wol.
sin helfe mir des helfen sol
daz ich genider die hohvart,
diu nie mit sinem willen wart,
der terramer nu lange pfliget.
ich weiz fuer war daz got gesiget,
gotes kraft mit miner hende.
unser kummer nimt ein ende,
ane zwivel ich des bin.
markis, nu sende balde hin
und sih ob ez geshehen muege.
ich versuoche ob min kraft iht tuege
und got behabe sin reht an im,
dem ich mit strite sin leben nim.> -
< herre byshof johan, sprich,
waz guot darumme dunket dich.> -
< markis herre, daz ist min rat,
des rennewart gemuotet hat,
daz man im des volgen sol.
vraget sie die iu vil wol
hant gedienet und behuot
orense, ob ez sie dunket guot.>
der markys vraget die ritter gar,
dueht ez sie guot, er sante dar.
sie sprachen alle:< ez ist guot getan.>
< nu ratet, byshof johan,
wen wir zu boten senden dar,
der uns diu maer reht ervar,
einen hohen man der so wis
si.> do sprach der markys:
< ich sage iu wie min wille stat;
und ist ez danne iwer rat,
so erkenne ich bi im einen man
der mir vil wol guotes gan
und zuo mir ruchet riten her.> -
< herre markys, wer ist der
den du erkennest under den heiden?
des ruoche mich besheiden.> -
< ich tuon. er ist von belmunt er ist von vothemonte von hoher art ein konte
und von hoher art ein kunt
und ist kruchan genamet.
sin pris der arte sich nit shamet:
er ist mir in triwen holt.
rennewart, du naemd im groz golt
daz terramere was gesant.> -
< markys, er ist mir wol bekant.
din rat der dunket mich vil guot,
ob ez sam die andern tuot.>
do sprach der byshof johan
und die andern:< ez ist guot getan.>
do diu volge da geshach
und ez nieman wider sprach,
der markis einen boten nam,
der im daz warb und rehte kam.
hin zu kruchan er den sante
und sprach, daz er in mante
der triwen der sie ie pflagen
und sich der nie bewagen,
daz er der niht zerbraeche
und vil gahens in gespraeche;
er bedoerfte sin zu grozer not.
swaz der markys enbot
kruchane und sagen hiez,
der bote des niht enliez,
er enwuerbe ez endelichen gar.
kruchan sprach:< vil gern ich var
swar sin gebot gebiutet mir.
awe! und waern bede wir
als wir warn ze pulmachis,
da er bejagte hohen pris
mit maniger tyoste die er tet!
saget im, ich leiste sine bet
gern und dar zu shiere.
ich diene dem kuenge roiere
niht gerner dan dem suezen.
ich wolte daz ich gebuezen
gar moehte swaz im wirret,
des waer er unverirret.>
da mit der bote urlaup nam,
als siner fuege wol gezam,
und gahet wider gein orangis,
da er vant den werden markis,
dem er vil shone sagete,
daz kaeme der unverzagete
hin zu im in kurzer stunde,
und sprach, daz er im enbunde
waz im fuegete herzeleit
oder krenkte an wirdekeit.
der markis dankte im vil sere
daz er im erbot die ere,
und daz er leiste sine ger.
hie mit sach man riten her
kruchanen, der vil triwen pflag:
an im mer triwen lag
dan an vil kristen die ich weiz,
der ieslicher buwet disen kreiz.
do kruchan zu orense reit,
willehalm der markis nit vermeit,
er enwaere da er erbeizte,
dar zu diu liebe in reizte.
kruchan der vil werde
erbeizet was uf die erde.
der marcgrave da niht liez,
vil guetlich er den werden hiez
mit triwen willekomen sin
und fuort in zu der marcgraevin,
didu soelich gruezn niht enliez
als die der markys gruezen hiez.
ob was mit kusse diu geshiht?
da von kan ich gesagen niht.
der markis sprach zu kruchan:
< warumme ich dich besendet han,
suezer man, daz ruoche vernemen,
und la din triwe des gezemen
daz du mir gebes disen rat:
diu heidenshaft orense hat
besezzen nu vil lange,
doch nit mit dem getwange,
ich rite druf und wol drabe.
nu shawe wen ich habe
braht, der mich vil wol ernert
und vil der heiden lebens verzert.> -
< herre markis, wer ist der?
daz ich in geshawe, daz ist min ger.> -
< sin lip der ist dir unverspart:
ez ist min swager rennewart,
den ich da zu prides lie.> -
< la mich in sehn.> -< sich, er ist hie.
ich wil in gerne bringen dir.> -
< da er nu jungest shiet von mir
da zu sancte juliane,
da was ich in dem wane
daz ich in gesaehe nymmer me.
er shuof vil heiden in den re
uf eime shiffe des ich pflag,
da vil goldes inne lag;
daz nam er und vil spise.
darumme ich in doch prise
daz mir sin lip da liez daz leben
und mir der spise geruochte geben,
daz ich ir niht wolte mere.
mit grozem herze sere
min herze da was bevangen,>
da kam rennewart gegangen.
als er kruchan ersach,
sinen gruoz er gein im sueze sprach.
kruchan im groz danken bot.
kruchan sprach:< in grozer not
ich nu jungest bi iu was,
da luetzel heiden vor iu genas,
die mit mir warn komen dar.> -
< herre, swaz iu ie gewar
von mir leides, daz ist mir leit.
zu buosze bin ich iu bereit
dienstes, der iu giltet daz,
swie ich kan gefuegen daz.>
kruchan gein den worten neig.
da mit ir beider munt gesweig.
der markis sagte im sinen muot,
und swaz in drumme duehte guot,
daz er im daz sagete.
da sprach der unverzagete,
daz er mit im sante dar
einen boten, der des naeme war
und wol erkennen kuende,
welh antwuerte er da fuende.
do sprach der markys:< daz tuon ich.
ir herren, nu suelt ir wisen mich,
wen ich dar von uns sende,
der uns den gewerp verdende,
wan ez zu hohem pfande stat.>
da was ein ding ir aller rat,
daz man den byshof baete,
der waer getriwe und staete
und dar zu zu allen dingen wis.
< der ist guot,> sprach der markys,
< doch muezen wir noch einen han.
nu ist an einen man min wan,
daz si der grave phylippe.
der ist mir naher sippe
daz er sol gerne mit mir varn.>
< nu suelt ir ez niht langer sparn,>
sprach der kuene rennewart.
da wart langer niht gespart
diu reise von in beiden.
sie fuern mit dem heiden
der da kruchan was genant,
dan dem man staete triwe vant.
kruchan reit zu malfern
und begunde an in mit fuege gern
daz er vernaem daz maere
daz im enboten waere.
< waz ist daz?> sprach malfer.
< herre, iu hat enboten her
willehelm von orangis,
der hoch gelobte markis,
er habe einen risen braht,
der hat sich des gein iu gedaht
daz er gein iu wil striten,
und daz diu her zu beiden siten
von iwerm gebote stille ligen;
und der ervehte da den sige,
daz der ander sich so ergebe
daz er nach sime gebote lebe.
des suelt ir swern beide
zwen ungevalshet eide,
daz derwederre dem tuo gewalt.
besendet den kuenc tybalt,
wie daz maer im gevalle,
dar zuo die kuenge alle.
swaz sie danne dunket guot,
lieber herre min, daz tuot!>
malfer der sah in an
und sprach:< vil rein saelig man,
sol ich dir sagen minen sin
und in welhem muote ich bin?
ich wil sie alle besenden,
doch muegent sie nit erwenden,
ich bestande den risen eine.
den daz gluecke meine,
der danke ez danne sinen goten.> -
< herre, nu sint hie sine boten.
wie sueln die mit den maern varn?> -
< da enwil ich niht lange sparn,
ich welle die kuenge besenden
und disen gewerp verenden.> -
< sueln die des, herre, biten
oder wider zu ir herren riten?> -
< du solt sie heizen beiten.> -
< ich heiz sie wol bereiten
ane shaden zu orangis wider.> -
< al min pris der laege nider,
ob ich nit mit im vaehte.
dest war ich tuon in zu ehte
mit miner stangen groz.
sage an, ist er min kampf genoz?>
< ja vil wol, herre,> sprach kruchan.
< welt ir, ich wil iuch wizzen lan
wie der rise ist genant.
er ist siner art ungeshant.
er ist geheizen rennewart.> -
< der dir daz golt uf diner vart
nam und dir die luete sluog?
fuer war, ich wil den unfuog
rechen morgen an dem tage
an im mit manigem grozen slage.
unser einer muoz tot geligen.
und lat mich mahmet niht gesigen,
so wil ich von im keren
und got gerne eren,
an den glaubet min wider strit.
heiz komen die kuenge; ez ist zit!>
die kamen sa zuhant.
malfer tet in bekant
daz willehalm von orangis
der hochgepriste markis
hin zu im gesendet haete
und in des mit vlize baete:
< er hat einen risen braht,
der hat sich gein mir des bedaht
daz er mit mir striten woelle.
swederm der sig gevalle,
dem sol der ander hulde swern.
daz kan nieman mir erwern,>
sprach der kuenc malfer,
< des er da gert, daz ist min ger.
ich wil in gerne bestan
und niht des strites abe gan.
daz wil ich loben minen goten.
kruchan, heiz komen mir die boten
die mir der markis hat genomen.
swer mich des strites wante,
des muot waer niht strites balt.>
do sprach der kuenc tybalt:
< ir sit ez von mir unerwant,
ich gedinge sere daz min lant
mir ledig mache iwer lip
und arabeln min liebes wip,
die mir der markis hat genomen.
wannen ist der rise komen?
herre, daz weste ich gerne.> -
< er braht in von averne
und ist genant rennewart.> -
< so wizze daz ist ungespart
sin ellen und sins libes verch.> -
< mich dunkent erst diu maere twerch;
daz wizze, kuenc malfer:
in hat der tiuvel gefuert her.
ich woelt daz er waer noch dort,
da er den ungefuegen mort
uf alytshantze worhte.
mir bidemt alrerst vor vorhte
daz herze in minem libe.> -
< du gelichest dich einem wibe,
der herze sol vorhtig wesen.
tybalt, ich truwe wol genesen;
ich enweiz ob dir si alsam;
sin vreches ellen ich gezam,>
der kuenc malfer so sprach.
gar der kuenge munt do jach:
< sin lip sol des strites pflegen.
wir sin ze lange hie gelegen
und sin gar unberaten.
den kristen wir nie getaten
weder shaden oder laster.
ir keinr endarf kein pflaster
binden ueber sine wunden.
wir sin als wol gebunden
so willehelm und gevangen.>
nu kamen die boten gegangen
die der markys sante dar.
die wurden wol enpfangen gar
von dem kuenge malfern,
und sprach:< ich wil in gewern
den markys des er hat gegert.
und wizzet daz im nymmer swert,
daz ieman mit im fueret,
zu deheime shaden gerueret,
er rite oder gange.
ich gedinge aber daz min stange
rennewarte slahe den slag
den sin haubet clagen mag.
auch waen ich wol, er reche sich,
swa er muege, er treffe mich
mit siner stange die er treit,
diu manic herzecliches leit
hat getan an guoten wiben.
die rede wil ich lazen bliben,
doch saget daz rennewarte
daz er min morgen warte
vil vruo uf alytshantze.
ich sol sine viantze
enpfahen und er die mine,
daz kristen noch sarrazine
dewederm zu staten komen.
von wem der sig werde genomen,
dem sol man leisten gar die stat,
als man hie gesprochen hat.>
< herre, daz ist vil guot getan,>
so sprach der bishof johan.
< vil werder kuenc malfer,
nu hoert wes ich zu iu ger:
ich und min werder gumpan,
den ir bi mir hie sehet stan,
wir wellen iu sweren beide
zwen ungevalshet eide,
daz der markis staete lat
waz man hie gelobet hat.
da von suelt ir, kuenc malfer,
mir geben iwer triwe her,
und enpfahet ir die mine hin.> -
< vil gerne ich daz tuonde bin,
wan ich wil ez staete lan
swaz ich hie gesprochen han.>
do diu gluebde geshach,
der byshof johan sprach:
< wir wellen urlaubes gern
herre, des sult ir uns gewern:
lat uns mit iwern hulden varn!> -
< iwer got muez iuch bewarn
und si gelueckes iwer wer.
der iuch geleitet hat her,
der sol iuch geleiten hin.>
< ir geleite ich gerne bin,>
sprach kruchan der gepriste.
der sie mit triwen wiste
rehte gein orense dar.
nu lief ein ritterlichiu shar
gein den boten fuer daz tor.
gnuger muot swebte nit enbor:
des twang sie vil groze vorhte
daz sie der rise entworhte.
der markys enpfieng sie suoze:
mit wol gesueztm gruoze
kruchan und sie enpfangen wart.
< sage an diu maer,> sprach rennewart.
kruchan der unverzagte
diu maer im rehte sagete.
er sprach:< der rise wil striten
morgen in kurtzen ziten,
und lat iu niht wesen also gach:
vil lihte sin stange tut iuch shach,
daz er daz spil bezuehet.
sin lip gar zagheit vluehet:
er ist jung und ellens balt.
min sin sine fuore hat gezalt:
nie mannes gebaerde bezzer wart.
bi namen er ist von hoher art.
von swannen er geborn si,
sin lip ist missewende vri.
rennewart, nu hoere was er tuo.
der rise kumet morgen vruo
uf alytshantz alleine.
der vil junge reine
sprichet, wer ervehte den sige
und der ander sigelos gelige,
als man dar ueber gesprochen hat,
sin lip daz geluebde war lat.
nu hoere, rennewart, daz gebot:
du minnest der kristen got
und hast dich im gepflihtet.
ob din lip den sig ervihtet,
so muezen die heiden betalle
an in gelauben alle.
des heidens reht ich dir nu wige:
und ervihtet er den sige,
so sol diu kristenliche shar,
swa er wil, gelauben gar.
daz geluebde daz kan staete pflegen.
rennewart, nu han ich dir gewegen
din ding: tuo oder laz ez sin,
diu kur ste an dem willen din.
saget an, byshof johan,
ob ich rehte gesaget han.> -
< ir habet gesaget die warheit;
daz sage ich uf triwen eit
und als ich bin gewihet.>
< ein bet mir nit verzihet,>
sprach rennewart mit guoten siten.
< kruchan herre, ich wil iuch biten
durch iwer wol gelobten tugent,
daz ir dem risen sine jugent
enthaltet von herzen swaere.
saget im von mir diu maere,
und daz ich nieman draewe
daz ich mich des kampfes vraewe.
nu wizze doch wa von daz si.
da han ich kuener kempfen dri
die mit mir den kampf bestant.
und mir nit an gesigen lant.> -
< rennewart, sprich, wer sint die?> -
< kruchan, ich wil dir nennen sie:
got und sin vater und sin kint
bi mir in dem kampfe sint.
ir kraft den sig ervihtet,
den risen des siges sie entrihtent;
daz ich fuer war so weiz den tac.
got ist der ie helfe pflac.
wer im helfe getruwet,
uf staeten bu er buwet.
dar uf ich gebuwen han.>
do sprach der grave kruchan:
< nu bestastu einen buman,
der strites bu erst hebet an:
sin lip noch nie strit gestreit.
zu strite ist er doch wol bereit
von sterke und von sneller jugent.
ir bede wol von ein ander muegent
groze arbeit gewinnen.
sin muot der stat nach minnen
diu an werden wiben lit.
der muot vil valdes ellen git.
swes muot gein hohen wiben stat,
ob der niht baltes ellen hat,
sie machent im daz ellen balt.
rennewart so bistu abe gezalt:
din sig sich wibe hat begeben,
ich waene, so muenche sueln leben;
so hat sin geshoeneter lip
guoten muot uf hohiu wip.
der trost ist bezzer danne der din.> -
< sol minne gut zu strite sin,
daz sage mir, grave kruchan,
so han ich zu einer minne wan;
der dienent mine sinne,
wie ich ir ein teil gewinne.
hoere wie ez umme die minne stat:
die minne sich nieman minnen lat
wan der ein rehter kristen ist.
die kristenheit kaufte krist
mit eime kaufe der hohe wiget.
der selbe kauf hat an gesiget:
diu helle da von laere wart
und von dem selben kaufe enspart.
du maht erkennen nit den kauf,
du hetes danne den reinen tauf
mit reinem mute an dich genomen;
so maht du ez niht zu ende komen.
da von wil ich die rede lan.>
do sprach der byshof johan:
< wol mich, herze lieber tote,
daz du so sueze kanst von gote
sprechen und so rehte wol.
da von dir got helfen sol
daz der heidenshefte shar
sich mueze binamen taufen gar.>
da gein kruchan stille sweig.
kyburge er vil shone neig,
al siner arte wol gezam.
da er von ir urlaup nam,
het ich nu wisheit und sin,
des bedorft ich baz zu sprechen nie
sit ich erste zu tihtene vie,
und wil iu sagen umme waz.
wer sol fuegen in ein vaz
den haz und auch die minne,
der bedarf wol guoter sinne.
und daz minne minne den haz,
wie sol ich besheiden daz,
und haz minne die minne?
arbeit ich des gewinne
und wil iuch des besheiden.
diz was gar an in beiden;
swa ein vater und des kint
ein ander unbekennet sint,
da hat minne und der haz
sament besezzen ein vaz.
hete gewizzen rennewart
daz malfer was siner art
und von sime libe geborn,
der strit waer gar verborn.
ich weiz wol daz malfer
sine stritliche ger
gein im hete gar verlan,
und moeht er daz gewizzen han
daz er sin vater was genant,
ez hete nymmer slag sin hant
uf in mit willen geslagen.
sie begunden sider beide clagen,
da siz wurden innen:
da muoste haz der minnen
uz dem vazze entrinnen
und lie die minne minnen
mit herzelichen sinnen
daz sie da solte minnen.
nu han ich iuch besheiden
von den worten beiden,
von der mine und von dem hazze,
wie die warn in einem vazze,
wie siz muosten rumen.
nu wil ich iuch nit sumen
mer als ich han getan,
ich welle iuch daz wizzen lan
wie sich der strit verendet,
der manigen heiden pfendet
an dem lebne des er pflag.
nu kam der selbe tag
daz der kampf solte sin.
man sach da manigen sarrazin
vil ritterliche komen dar,
und warn alle harnash bar.
daz het in malfer geboten
vil vaste bi ir werden goten,
wan er was harte wol
gewapent, als ein kuenc sol,
von dem haubt biz uf den fuoz,
daz mich wunder nemen muoz
wie er ez ie getruege:
es waz so ungefuege.
do sprach der kuenc malfer:
< ir herren, nu bin ich komen her
reht als ich gelobet han.
der mich mit strite wil bestan,
ich waen, ez den geruwen ist,
wan maniger bitet sinen krist
daz er hie fuer in strite.
niht langer ich sin bite:
nieman kan daz gevristen,
ich enwoelle gar die kristen
von dem lebene sheiden,
oder sie glauben als die heiden.>
er kam dar vil drate.
daz rennewart gelobet hate,
daz wolt er haben staete.
wie der kuenc taete?
da kam er als ein vrumer man
und hete daz beste harnash an
daz ie kein smit geworhte.
rennewart ane alle vorhte
hin gein malfer er gie
und sprach:< herre, sit ir hie,
als ir hat gesprochen?> -
< ez ist vil unzerbrochen
wan an iwer eines libe.
vil cleine ich dem entlibe
mit miner grozen stange.
swa ich den lip erlange,
da slah ich in daz er bristet.
ir sit aber so wol gekristet
daz ez iu nit geshaden kan.>
rennewart sprach:< vil saelig man,
tuot mir so ir wirste meget!
swie vaste ir den lip reget,
des wirt iu not noch huete.
gebt mir vride vor iwerm luete!
gein iu ist min vorhte krang,
und gesage iu nymmer keinen dang,
swa ir mir libet mit slegen:
ich wil der minen uf iuch legen
daz iwer haubet bresten muoz.
iu sol von mir werden buoz
iwer stritlicher ger.>
nu sprach der junge malfer:
< nu gebt der rede ein ende!
ich getruwe miner starken hende
daz sie iuch noch hiute lege,
daz sich kein ader an iu rege.>
da mit er sine stange zoch
ueber daz haubet harte hoch
und sluog gein rennewarte
mit der stangen so harte.
und het er troffen rehte in,
sin lip binamen waer da hin.
daz muote rennewarten sere.
in zorne sprang gein im der here
und sluog im einen slag
der nahe gein dem tode wag.
daz muote den jungen harte.
er lief gein rennewarte
und sluog in so vaste uf den gebel
daz im kam ein grozer nebel.
im waer daz haubet gar zercloben
und sin leben gar zerstoben,
wan der helm den er truog.
rennewart da wider sluog
uf malfern so vaste
daz er uf die erden blaste.
er was vil nah betwungen,
waer er nit uf gesprungen
so balde von der erde.
der junge shoene werde
truog ein ellenthaftes balt.
den slag er rennewarte galt
mit einem slage so harte
daz dem kuenen rennewarte
daz bluot uz der nasen shoz.
der selbe slag was so groz
daz rennewart vil nah sin leben
dem tode hete gegeben.
der slag was rennewarte zorn
< herre, hetet ir ez verborn
und lazen ungeslagen,>
sprach er,< ich enwilz nit vertragen,
daz moeht iu liep sin gewesen.
wert iuch! ir sit ungenesen.>
er begunde in umme fuern
und vaste mit slegen ruern,
ietzunt dar und danne her.
nu begunde der junge malfer
sines libes not bedenken
und gedaht, mir wil krenken
der rise gar min ere.
er begunde slahen sere
uf rennewarten slege vil
und sprach:< ez ist gar ein spil
gewesen daz wir han getriben.
von mir wirt daz nit beliben,
ich welle des lebens iuch behern:
des mueget ir nymmer iuch erwern,
ich ensi iwers todes wer.
da von gebt mir die stange her!>
rennewart sprach:< nu nemt sie hin!>
da mit begunde er slahn uf in
daz sich diu starke stange
diu groze und diu lange
vil vaste begunde biegen.
rennewart sprach:< unser kriegen
muoz sin hie unser eines tot.
nu wert iuch vaste, des ist iu not.>
malfer des antwuerte bot;
er sprach:< dirre stangen not,
die ich trage in den henden,
sie sol vil shiere wenden
den krieg under uns beiden.>
< nu mueze ez got gesheiden
nach dem rehte,> sprach rennewart.
< kint, nu bist du ungespart.
du muost vil shiere sterben gan.> -
< rennewart, des muostu mich erlan:
min stange daz vil wol erwert,
da von dir ist der tot beshert,
sie breste danne von den slegen
der ich wil manigen uf dich legen,
da von gar die kristen
muezen in des todes kisten.>
rennewarte was ungemach
daz daz kint so vaste sprach
und sprach:< lazen die rede wesen!
unser der eine ist ungenesen.>
uf ein ander sie do sluogen
mit den stangen die sie truogen.
die slege wurden also groz
von den stangen daz der doz
ueber beidiu her vil lute ershal.
ietwederr gein dem andern hal
von slegen die ir sterke sluog,
daz er des kampfes hete gnuog
und waer da von gekeret,
waer nit der pris enteret.
sie triben den strit so lange
biz ietweders stange
von slegen wolte bresten.
awe! daz sie nit westen
daz einr von dem andern was geborn!
so waer verlazen gar ir zorn
und ir groz ungemach.
rennewart zu malfer sprach:
< sage mir, herzeliebes kint,
ob dine lide iht muede sint.
die mine sint vil muede mir.
und woeltes du daz beide wir
eine wile ruowe woelten pflegen
und des strites uns bewegen
biz unser kraft bekaeme,
so uns beide danne gezaeme,
so beguenden aber striten.> -
< rennewart, wilt du des biten,
des wil ich dir gevolgic sin:
mich twinget so der muede pin
daz ich kreftlose bin.> -
< herre, so lege die stange hin,
so tuon ich der minen sam.>
malfer die stange nam,
an die erde er sie warf.
< da lig biz ich din bedarf;
so nim ich dich aber wider.>
da mit sie bede sazen nider.
rennewart sprach zu malfern:
< ich wolt an dich vil gerne gern,
und enwaer ez niht ein unzuht,
so weste ich gerne wes vruht
waer din ellenthafter lip.
vil saelig si daz reine wip
von der din lip zer welte kam!>
die heidenshaft groz wunder nam
da sie gemaches pflagen
und des strites sich bewagen.
ez wundert auch die kristen:
wa von sie ein ander vristen,
ir ietwederr daz enruohte.
aber rennewart daz versuohte
ob er ervinden daz maehte
an im, von welhem geslaehte
sin kuener lip waere komen.
< ich hete gerne daz vernomen,>
sprach aber zu im rennewart,
< daz du mir sagtest dinen art,
und wil dir sagen wa von:
ich bin gewesen vil ungewon
daz sich min ieman habe erwert.
ich enweiz waz dich habe ernert,
wan nie man mit mir gestreit,
er muest mir geben sicherheit.
daz reht han ich an dir verlorn.
du bist benamen von mir geborn!
ez moehte niht anders sin geshehen.
kint, nu wil ich dir verjehen
wa von ich dich gevraget habe:
mir wart verstoln min kint, ein knabe,
do sin muoter mir erstarp
( sin geburt ir den tot erwarp);
in dem leide ich ez verlos.
von der verlust ich gar verkos
swaz ich vraeuden ie gewan,
und bin noch gar ein truric man,
und wil nymmer werden vro,
sich gefuege danne min ding so
daz ich min kint noch fuende;
da mit ich ueberwuende
waz mir leides ie geshach.>
malfer hintz im do sprach:
< mag daz din leit vertriben hin,
ich wil dir sagen wer ich bin;
min vater heizet terramer
und ist ob allen kuengen her,
also hoer ich von im sagen.
ich horte in vaste von dir clagen
manic hoch gesprochen leit.
nu han ich rehte dir geseit
min art als sie mir ist bekant.> -
< nu sage mir wie du sist genant,
so hastu vil gar mich gewert
swez ich han an dich gegert.> -
< rennewart, du waenst lihte an mich
daz ich vil sere vuerhte dich,
und ich dir da von habe gesaget.
min muot ist noch unverzaget,
daz ich mich wern wol getar,
bestuende mich gar der kristen shar.> -
< des han ich wol enpfunden:
ich waz nah ueberwunden
von diner ellenthafter hant,
min kraft von dir so gar verswant
daz ich des vil kume erbeit
daz mich din stange ein wile meit.
und wolt ich han gestriten mer,
so waer der kuenc terramer
fuer war an mir errochen gar.
waz im von mir ie gewar,
daz hat mir gotes helfe erwant.> -
< rennewart, ich wil dir tuon bekant
mit rehter warheit minen namen,
und wil mich des nymmer geshamen:
ich bin genant malfer.> -
< malfer, so bist du der
den ich verlos in grozer clage.
nu wizze, waz ich leides trage,
des leides bin ich gar entladen
von dem haubet biz uf den waden:
min unheil ist verkaufet.
lieber sun, du bist getaufet,
und wil dir sagen wie daz geshach.
do der tot ir herze brach
die man dir gap zuo muoter,
lieber sun vil guoter,
do wuerde du getaufet e
vil shon nach kristenlicher e.> -
< ist daz war, rennewart?
wie hohe ist danne min art
von miner muoter und von dir?
wilt du daz benennen mir,
deste baz ich ez gelauben wil.> -
< nymmer ich dich der gehil:
din anen sint zwene man,
der eine mir wol shaden gan;
nu sich, er ist min vater doch.
so hastu einen anen noch
der gan mir alles gutes wol.
die beide ich dir nennen sol:
min vater der ist terramer,
dem ich vil manig herze ser
han getan bi minen tagen.
so kan loys die krone tragen,
der des wibes vater was
diu zu der welte din genas,
und treit die roemshen krone.
sin tohter wart mir zu lone.
sun, daz ich mich taufen lie,
da von truog mir min vater ie
in sime herzen grozen haz
und guende mir des todes baz
danne daz ich lebendig bin.
nach verlueste han ich gewin,
daz diu sele triwe hat
von der reinen trinitat,
der ich mich ergeben han.
sun, wiz des gar ane wan,
dun sist ein kristen als ich.> -
< so hat tybalt verraten mich,
daz ich dich und den markis,
vil lieber vater, ersluege.
und was der rat gefuege,
min sin des niht erkennet.
unser vriuntshaft ist zertrennet,
ob du zu rehte min vater bist.
nu sprich, als liep dir si crist,
ob daz wip von warheit gar
was sin kuenne die mich gebar,
und ob loys der hohe man
von der warheit was min an,
so bin ich enweiz wie erzogen:
sie hant mich bedesamet betrogen,
terramer und tybalt.
die het ich bede dafuer gezalt
daz einer min vater waere.
nu zweient sich diu maer:
terramer und kuenc tybalt,
die waren bede mir gezalt,
daz ich waer ir eines vruht.
mich twinget erste des leidessuht
daz ich niht weiz min rehten art.
nu sage mir rehte, rennewart,
wie dich din vater erst verluer.
und leistu mir daz rehte fuer,
daz ichz fuer war gelauben mac,
so musoz der voget von baldac,
daz wizze, von mir doln kummer.> -
< malfer, ich was do tummer
maniger dinge danne ich nu bin.
nu begunden mine brueder under in
und ich mit ein ander shimpfen
mit kintlichen gelimpfen.
do wir des gnuog getaten,
ich und ein min bruoder haten
gar verkeret unsern shimpf,
daz er wart ein ungelimpf:
ich rauft in und kratzte,
vil trurig ich in satzte,
und begunde er sere bluoten.
« rennewart, du solt dich hueten, »
gedaht ich in minem muote,
« vor dines meisters ruote,
daz die iht dinen rugge her. »
do begunde ich vliehen gein dem mer.
da wart ich wol enpfangen:
ich tore kam gegangen
zu lueten die waren kristen.
mit vil gefuegen listen
die kristen mich begriffen.
sa zuhant mit ir shiffen
gaheten sie uz der habe.
do sprach einer: « dirre knabe
ist an shoene geshoenet baz
danne swaz ich shoene ie gemas
an alten oder an kinden.
juncherre, nu ruoche uns enbinden
ob du bist von hoher art. » -
« min art ist iu vor verspart,
daz ir sie nymmer ervindet.
der vrage albalde erwindet!
an mir ir nymmer mer ervart
wan daz ich heize rennewart. »
der vrage sie do gedageten.
die shif sie balde wageten,
da sie gein dem lande gahten.
dem kuenge sie mich brahten,
loyse dem vil werden man,
der noch hiut ist din an.
der kuenc mich behalten hiez.
daz laster im den pris verstiez
nach siner art vil swache:
in vil manigem ungemache
muost ich edeler tshetis leben
und aller wirde mich begeben:
zu den kochen ich mich zoch.
wart ie min art an wirde hoch,
die nam vil gar ein ende:
ich muoste shuern die brende
und in zuebern wazzer tragen.
dar zuo wart ich vil geslagen
von alten und von den kinden,
do sie nit wolten erwinden,
sie triben mich sus umme,
der wise und der tumme.
ze jungest wart ez in erwert,
daz gnuoger leben wart verzert.
sie wanden, ich waer ein tore.
ich wart gelich ein more
von maniger hande rame.
nu wart der minnen same
gesat reht in min hertze.
der minne sueze smertze
begunde mich do wisen
an dine muoter alysen.
min herze sie bestricte,
so ich an die shoenen blicte
und ir augen begunden lachen.
daz begunde min herze machen
daz ich mich begunde shamen,
und begunde denken an den namen
daz waz min vater terramer.
waz sol ich dir sagen mer?
bi dem leben ich beleip,
biz groze not willehelmen treip
daz er zuo dem kuenge kam geriten
und den begunde helfe biten.
waz da enzwishen ist geshehen?
war zu sol ich, sun, dir des jehen?
nieman daz gerne sagen sol
des wip sint niht gepriset wol.
sun, was wiben fuge ere,
dine sinne dar nach kere
daz du, sun, des vil getuost,
wan hohen pris du erwerben muost
von der helfe die gebent wip.
malfer, dinen shoenen lip
in wibe dienste solt du zern;
daz kan unpris dem prise wern.
nu hoere was der markis tet.
do er vollefuorte sine bet
und der kuenc in gar gewerte
swes er da an in gerte,
den kuenc loysen bat er min
und bat dar nach die kuengin
daz sie den kuenc im huelfe biten,
daz nit wart von im vermiten,
ich muoste mit im varn dan.
do huop sich niwer kummer an
da ich die bete erhorte:
diu bet mir vraeude storte.
daz truren was umme sus,
doch enpfieng ich einen kus
von diner muoter alysen,
der min herze kunde wisen
daz ich die kristenheit enpfie
und al min geslaehte varen lie.
sun, sus bin ich komen her.> -
< so hoere ich wol, du bist der
den ich zu vater haben sol.
mir ist we und auch wol,
als ich dir daz besheiden wil:
ich muoz lan hoher eren vil,
sit ist min lip getaufet.
min heil hat mir verkaufet
terramer und tybalt,
von den mir dicke ist gezalt
daz mahmet waer ein hoher got,
und wa ich leistet sin gebot,
da von mir wirde wuerde gantz.
swaz heiden ist uf alytshantz,
die muezent sterben umme daz
daz mir jhesus ist gehaz,
und daz ich muoz zuo der helle wesen.> -
< sun, du maht noch wol genesen:
kere gein gote dinen muot!
gotes guete die ist so guot
daz er uns vil ueber siht,
als im leit von uns geshiht.> -
< vater, hastu war gesaget,
so wil ich wesen unverzaget
und got des getruwen wol,
waz ich grozer suenden dol,
daz er mich der enbinde:
die mich zugen her von kinde,
die hant mich got enthuldet
und daz umme mich vershuldet
daz die von mir ligen tot.
dest war, ich benoete sie der not
die kan ir leben wenden.
vater, ich wil genenden
und gelauben daz ich getaufet bin.
nu solt du balde senden hin,
daz die kristen komen her,
und enbiut in daz ich malfer
ein kristen si als sie sint.>
< vil gerne, herze liebes kint,>
so sprach mit vraeuden rennewart,
< wol mich der saeliclichen vart
die ich her habe getan!
vil gar ich hie funden han
swaz ich vraeuden ie verlos,
do diu saelde mich verkos.
sun, ich wil die kristen holn,
wan du wuerde mir verstoln,
und in mit vraeuden machen kunt
minen saeliclichen funt.>
rennewart do nit enlie,
nach den sinen er balde gie.
er tet in diu maere kunt.
do sprach mit vraeuden manig munt:
< gnade, helfe richer got!
nu muegen die heiden din gebot
an grozer kraft wol merken.
got herre, nu ruoche in sterken
an dem glauben des wir pflegen!
die angest ist nu gar gelegen,>
sprachen sie alle geliche.
beide arme und riche,
hin zu malfer sie giengen,
den sie vil suoze enpfiengen
in sin vil kristenliches leben,
und sprachen:< got hat uns gegeben
vil saelden, herre, daz ir bint
worden wider ein gotes kint.>
er sprach:< des vraeu ich mich mit iu:
ich was mir selbe ungetriwe.
daz waz ane mine shulde.
nu helft mir gotes hulde
erwerben, waz hie kristen ist!
swelch heiden nu welle an krist
gelauben, nit an mahmeten
( des suelt ir alle sin gebeten),
dem sol man daz leben lan.
da mit wil ich hin zu in gan
und gar versuochen ir muot.> -
< sun, mich duehte ein ding guot,
daz du die kuenge besantest
und die mit vlize mantest,
daz sie ir unsaelig leben
ruochten umme saelde geben,
sun, daz gevellet wol uns drin.>
< ich wil selbe der bote sin,>
sprach der starke malfer.
< ez si dirre oder der,
swelher sich hie nit taufet
und da mit sin leben kaufet,
der muoz von mir tot geligen.
und enmag ir got niht gesigen,
so ist mir unerwert,
ir leben werde gar verzert.>
do willehalm den suezen sach,
hin zu im er do sprach:
< herre kuenc, werder malfer,
got hat dich zu troste her
und zu helfe mir gesendet:
min angest ist verendet
der ich lange han gepflegen,
sit daz du hast des crueces segen,
suezer man, an dich genomen;
des wis mir gote willekomen!
kyburg diu muoz nu jungen:
was leides sie hat betwungen,
daz ist nu gar verswunden,
und hat sie vraeude funden
an dir, vil reine saelig man,
und ist daz ir din guete gan,
daz du ruoches sie gesehen.> -
< markys, des mag niht geshehen,
e wir daz gar versuochen,
ob die heiden wellent geruochen,
daz sie sich gote wellent nahen
und den reinen tauf enpfahen.
da sueln wir uns niht sumen an,
markis hochgelobter man.>
< owe! vil lieber rennewart,
du solt nemen uf die vart
der dir dar zuo wol behage,
und in den gelauben sage,>
so sprach der werde markis:
< der byshof johan ist so wis
der kan sie wol geleren
und hin zu gote keren,
ob sie im volgen wellen.
daz soler in vor zellen
daz ir gote niht kunnen
win machen uz dem brunnen
noch daz brot machen uz dem steine.
mahmets kraft ist cleine,
daz sol er machen in bekant,
und wie appolle und tervigant
sin zwene tiuvel beide.
mit liebe noch mit leide
mogen sie nymmer zu raste komen.> -
< mich wundert wes got habe gezomen
daz er dem kuenge terramere
hat gewalts gegeben mere
danne ieman uf der erde.
ich waene, ie wart oder werde
kein kuenc so riche mer
als min an terramer.
ob er daz von dem tiuvel hat?
siner gotheit daz missetat:
ern ist nit an witzen wis.
fuer war, werder markis,
ez waer baz zu dir gewant,
wan din ellenthaftiu hant
hat manigen pris ervohten.
so manigiu lant niht tohten
terramer dem atmirate.
wol dan, wir sueln vil drate
versuochen an die heiden
ob wir sie muegen gesheiden
von dem ungelauben e,
e daz sie der tot beste
von minem vater und von mir.> -
< byshof johan, nu suelt ir
den heiden vaste predigen
und von dem ungelauben ledigen.
ich rate in was ich guotes kan.
dem tiuvel ich vil sere vergan
waz im sele ymmer wirt.
erkanten sie der helle wirt,
ir ding von im sie zogeten.
welhe sele er sol bevogeten,
diu muoz ymmer angest pflegen.
wes die darumme sich bewegen,
daz muezen wir lazen an sie,>
sprach rennewart und gie,
er und sin sun malfer,
zu den heiden die er her
mit im brahte uber mêr.
er sprach:< ich kuende disem hêr,
daz ich e was getaufet,
e daz ich wuerde verkaufet;
des han ich hie minen gesholn,
daz ich minem vater wart verstoln,
und daz der kuenc tybalt
wart zu vater mir gezalt.
der bestet niht mere minen lip
wan daz min base ist sin wip;
diu ist kueshe und vil reine
( er weiz wol wen ich meine),
sie ist vri vor aller missetat
( der markis sie noch hiute hat),
da von ist terramer min ane.
dise rittershaft ich alle mane
daz sie sich lazen taufen
und den ungelauben verkaufen.
wer welle hie wider wesen,
der laze ich einen nit genesen,
daz si fuer war iu gesaget.
ir edeln ritter, nit verzaget
an iwerm reinen shepfere,
und lat iu sin unmaere
terviganden und mahmeten!
volget des ich iuch han gebeten;
daz ist iu binamen daz beste.
owe! daz ich niht weste
daz ich was ein getaufter kristen!
ich bin mit valshen listen
alle mine jar gezogen.
daz mich tybalt hat betrogen,
den valsh ich im so gelten muoz
daz im wirt des lebens buoz.
daz habet ir wol gehoeret.
diu herze da hin enboeret
und tuot als ich gesprochen han!>
< malfer, du bist gar geshant,
da sprach der kuenc valeran:
swa du bekuemmerst kein daz pfant
die wir her mit dir brahten;
vil wenig wir des gedahten,
da wir fuern von dem lande,
daz du mahmete und tervigande
ymmer also geswichest.
din triwe du an in brichest
und an dem kuenge terramere.
malfer, dinen muot noch kere
gein prise. shende nit din art!>
do begunde zuernen rennewart
und sprach:< wer ist dirre man
der ane bete sus claffen kan
und uns nit lat gehoeren?
wil er der rede nit hoeren,
so kan min stange in sweigen,
daz muoz sin leben veigen
von ungefuegen slegen,
die min hant kan uf in legen;
wir sueln sie nit mere sparn.
malfer, maht du an in ervarn,
ob sich ieman taufen welle
und ziehen von der helle,
swer des gevolgig nit si,
den mache des lebens vri!
daz versuochet, byshof johan,
wer welle den ungelauben lan
und gote sich ergeben
und minnen daz ewige leben,
daz da nymmer kan zergan.>
nu begunde byshof johan,
die heiden an sprechen,
und ob er moehte zerbrechen
den ungelauben an in.
er sprach:< ir herren, habt ir sin,
so merket waz ich iu rate
und volget des niht spate!
swie ir mime rate entrinnet,
den tot ir hie gewinnet.
gelaubet an den werden,
der geshuof hymel und erden
und den gebar ein reiniu maget;
der ist an helfe unverzaget.
sin gnade ist ane zil,
siner erbaermunge der ist vil,
daz nit die suende sint so groz,
ich wil iuch suenden machen bloz:
von im han ich den gewalt.
keine suende sint so manicvalt,
ich enwelle ir in entanen,
der die sunnen und den manen
machte, daz er den minne
und dem tiuvel entrinne.
ir suelt gelauben gotes geburt,
daz frumt iu gein der antwurt,
so wirt der jungest tag:
nieman dem entwenken mag,
er mueze stan zu gerihte
umme alle die geshihte
die begangen hat sin lip;
ez si maget, man oder wip,
die sint verlorn oder genesen.
nu werbet daz ir muezet wesen
mit den die da sint behalten
in gnaden vil manicvalten!
wol im dem daz heil geshiht
daz er verdienet die zuoversiht.
gedenket, ir hochgeborne,
daz ir hiut oder morne,
ob er gebiutet, so liget ir tot.
wil er, iu ist der helle not
ymmer unerkennet gar.
wol her und werdet suenden bar!
swer mir kumt, der ist genesen
und muoz ymmer gesinde wesen
in dem suezen paradyse.
nieman ich hie prise,
er si swach oder hochgeborn,
der nit fuerhtet gotes zorn.
ir hoch gebornen heiden,
nemt einz under beiden:
daz ir ymmer sanfte lebet
oder iuch gnaden gar begebet.
ich enwil iu niht mer raten.>
gnuoge heiden in do baten,
daz er vernaem ir herzen muot.
waz in dar nach duehte guot,
des waern sie gehorsam.
der byshof johan do vernam
vil suoze ir suenden bihte.
ir buerde wart vil lihte,
diu e was vil swaere.
wie vil der selben waere
die sich da taufen liezzen,
wie die heiden alle hiezzen,
daz ist mir unbekant.
doch werdent sie iu benant,
die werden kuenge vil gar,
als ich daz maer bringe dar.
nu sprach der byshof johan:
< ir suelt wizzen sunder wan
daz got hie des siges pfliget.
a wem nit min muot gesiget,
der muoz den tot hie kiesen
und dort die sele verliesen.
wol dan die sich bekeret hant!
ir verworhten, stille stant,
wan ir sit gote entrunnen!
iwer lip der muoz hie kunnen
wie snide des todes barte.>
malfer sprach zu rennewarte:
< waz ist daz beste nu getan?> -
< da sueln wir zwene sie bestan
und gemeinlichen sie alle toeten.>
< wir sueln sie nihtes noeten,>
sprach malfer der sueze man,
< e sie gelegent daz harnash an.
uns waer geshendet gar der lip,
ob wir sie sluegen als ein wip.
in ist doch daz unerwert,
ir leben werde von uns verzert.> -
< sun, was dir behaget wol,
mit willen ich des volgen sol.
nu sage in dins willen muot
und tuo daz balde, daz ist guot!>
malfer tet in so bekant
daz sie ir ysenin gewant
vil balde an sich leiten
und sich gein wer bereiten:
sie muesten striten ummez leben
oder aber ir gote sich ergeben.
der maer sie da erkamen.
gnuoge begunden ramen,
ob sie entrinnen mohten.
ir gedanke warn gevlohten
gein der suren zu versiht,
daz sie binamen des todes pfliht
enpfiengen in kurtzen ziten.
< ich wil binamen striten,>
sprach der vil kuene rennewart.
< ez wirt langer nit gespart,
die heiden geltent uns den shaden.
von dem haubt biz uf den waden
ir lip vil gar zerbristet.
ir leben ist ungevristet:
swa sie min stange erreichet,
min kraft sie also streichet
daz sie ir gesundes leben
dem tode muezen geben.>
do sprach der sueze malfer:
< vater, ich wil wesen der
der nymmer mit keiner shulde
verwuerket gotes hulde.
nu merke rehte minen sin:
mins prises wirde ist da hin,
und bin ich ir todes wer
die mit mir sint komen her.
nu hat min herze sich bedaht:
swen ich mit mir her han braht,
daz ich der keinen toete,
noch keiner dinge noete
daz ir wille nit enist.
wan sie gelauben an krist,
daz wil ich an sie versuochen.
kuennen aber sie des nit ruochen.
so varn sie war sie dunke guot.
wer in darumme iht leides tuot,
daz wil ich in helfen wern
und bi in min leben zern.
ez waer nit gefuege,
ob ich die kuenge sluege
die da heizent diner swester kint
und her mit mir komen sint,
und diner brueder drige.> -
< malfer sun, nu swige!>
< ich kan dich baz geleren:
dinen anen terrameren
ein sterben niht verbaere,
ob er hie bi uns waere,
und moeht ich in ergahen:
er mueste den tot enpfahen,
daz wizze, von miner hende.
malfer, din art nit shende,
daz du an gote nit verzagest
und dem glauben wider sagest.> -
< vater, wizze daz min muot
gein im nymmer wang getuot
den gebar ein reiniu maget.
an mir im vil wol behaget
daz ich han staete triwe.
min muot der ist nit niwe:
er kan nit dann triwe pflegen.
vater, ich han mich des bewegen
daz ich gesunt die heiden
von dem lande wil lan sheiden
ietzunt an dirre stunde,
ir kiele und ir tremunde,
ussier, barken, shalander,
der eine und dar zu der ander,
kocken, seitiez, galine,
dar inne die sarrazine
sueln varn shone ueber mer.
trutz daz in daz ieman wer,
ez si dirre oder der!>
< owe, vil lieber malfer!>
sprach der markys willehalm.
< malfer, dins zornes galm
der wil beswaern mir den muot.
so dunket uns alle guot,
daz du dich sus kanst eren.
la, herre, die heiden keren
war dir, suezer man, behage.
ich wil ymmer dem tage
mit vire bieten groz ere,
so geshiht ir hinkere:
sie sint doch zu lange hie gewesen.
wir kristen wern niht genesen,
wan din wol gereinter tauf.
an uns daz paradys hat kauf.
heiz ez die heiden rumen,
und ruche dich des nit sumen
dar an du erest wol din art!>
do sprach sin vater rennewart:
< sun, du hast grozen zorn,
du enweist warumme, dir erkorn.
wandel dines muotes wise,
und tuo als ich dich wise,
daz ist bi namen daz beste
beide nu und zu leste!
wizze, lazen wir die heiden
alsus von hinnen sheiden,
fuer war ez uns geruewet.
terramer daz uf uns bruewet
daz uns vraeude letzet
und uns binamen trurig setzet.
swie nu diz her erstirbet,
biz er ein anders erwirbet,
und daz bringet her ueber mer,
da gein gewinne wir ein her,
daz wir uns wol erwern megen
und gein im zu velde legen.>
des antwurt im do malfer:
< vater, an din kint nit ger
daz dem prise nit behage,
und merke rehte was ich sage:
daz selbe wil ich staete lan.
ein ding ich betrahtet han
und wil daz gar den heiden
mit worten hie besheiden,
daz sie beliben uf ein zil
( sie hant noch spise harte vil),
und daz sie dem atmirate
diu maer enbieten drate,
reht als ich geworben habe:
da legen nit uf und nemen drabe,
sagen als diu maere sint!>
< des muotes, malfer, erwint
durch dinen hochgelobten pris,>
sus sprach gein im der markys:
< malfer, mir wirt diu marke
verwuestet also starke,
und blibent sie hie id langer,
daz weder velt noch anger
nymmer mer muegent gebern.>
< markis, ich wil dich gewern,>
also sprach der werde malfer.
< ir heiden, hoeret alle her!
heizzet iwer kiele laden
und vuerhtet keiner leige shaden
an libe noch an dem guote!
und swes ich an iuch muote,
des suelt ir gerne mich gewern,
wan ich wil betliche gern.
gebet mir iwer viantze,
daz ir gesehet alytshantze
noch provenzale nymmer mere,
und dem kuenge terramere
ymmer dienst me getuot,
der uns cristen si nit guot,
oder ir muezet ligen tot.> -
< herre, von der grozen not
wellen wir uns gar sheiden.
mit triwen und mit eiden
loben wir, herre, was ir welt:
wir sin fuer eigen iu verselt>
und warn gar der rede vro.
mit einem muote sie sprachen do:
< voth ir merzi, roy malfer!
einer bete uns noch gewer,
sit wir ein sterben han vermiten.
nu woelle wir dich, herr, biten
daz du erlaubest uns die vart
und din vater rennewart.> -
< ich leiste was ich gelobet han
und wil daz gerne staete lan.
ir stoltzen helde hoch gemuot,
ein ding mit guotem herzen tuot,
des bit ich iuch ueber al.
ir suelt nemen die besten wal
und gelauben an die trinitat.
die rede tuot und lat
waz iu zu tuonne behaget.
ir edeln ritter, nit verzaget
und minnet den der iuch werden hiez
und sich durch uns taufen liez
und daz wir werden lebende.
nu sit iuch im ergebende!
der sele daz vil sere frumet,
so man zu judafase kumet,
da wir sten zu gerihte
umme alle die geshihte
die wir hie ie getaten.
terramern den atmiraten
shirmet da cleine sin gewalt,
noch fuer war den kuenc tybalt.
iwer ietweder daz begangen hat
daz iwer nymmer wirdet rat,
ir sit alle ungenesen
und muezet ymmer wesen
da zu hymel der engel spot.
und mahmet, iwer werder got,
tervigant, kaun, hamon,
die singent des jamers don,
so sie do zu gerihte stant
und weder pfant noch buergen hant,
so uns kumet der leste tag.
awe! daz ich nit enmag
iuch gesheiden von der helle.
waz ich iu nu vor zelle,
daz tuon ich nit wan durch guot.
dar ueber hoeret minen muot:
ich wil iuch nihtes twingen.
moeht iuch min rat daran bringen
daz iu zu staten wol kaeme
und von der helle naeme,
daz taet ich vil gerne.
der den hymel und die sterne
und die erde gemachet hat,
fuer war ir sit sin hantgetat.
daz muet in, werdent ir verlorn.
wizzet, er wart durch uns geborn,
nu suelt ir werden siniu kint.
ir sit mit sehenden augen blint,
daz ir den nit welt entrinnen.
und iwerm shepfer entrinnen.
min rat mich nit vervahet,
ich waen, er iu versmahet:
ich swende nuwan den aten.
nu wil ich iu nit mer raten
und die verlorne lazen sin.
wol her, ir getriwen sarrazin,
und lediget iwer viantze!
woelt ir die halten gantze,
daz ist iu bezzer danne guot.> -
< malfer, wizze daz unser muot
leistet daz wir gelobet han,
und des nit wil bliben lan.>
do sprach der kuenc malfer:
< daz tuon ich gerne, nu wol her!
fuer war ir waeret alle tot,
wan daz min triwe mirz verbot,
da von machet kurtz daz zil:
niht langer ich des beiten wil.>
sie sprachen:< nu sin wir bereit
zu loesen die triwe und den eit.>
da mit die kuenge giengen dar
und leisten willecliche gar,
waz sie gelobet haten.
do sie gar daz getaten,
do sprach malfer zuhant:
< nu rumet balde mir daz lant,
oder ez kumet iu zu leide!> -
< e daz ich hinnen sheide,
nu sol iuch des gezemen
daz ir ruochet mich vernemen,
und suelt des zuernen niht
wes min munt iu vergiht.
sol ich des iwern urlaup han?> -
< sprich an! ich wil dich sprechen lan
waz dich wisen kan din muot,
ez si uebel oder guot.>
do sprach der kuenc tybalt:
< malfer, din saelde ist abe gezalt,
da von daz du din hohen art
hast gesant, und rennewart,
daz ir blibet nit heiden.
von harte grozen eren.
und hetet ir terrameren
ueber lebt, ir hetet gerbet
( daz hat iu der tauf verderbet)
daz baruch ammet zu baldag,
dem nihtesniht gelichen mag
an keim irdishen namen.
iwer saelde mag sich ymmer shamen
daz ez also ergangen ist.
ez kan iuch nymmer iwer krist
an keim dinge ergetzen.> -
< jhesus mag mich letzen
mit siner gnaden lone
daz ich nim fuer alle krone.
daz wizze, kuenc tybalt:
der aller dinge hat gewalt,
fuer war mich der kroenet,
daz ez baz ist geshoenet
dan kein ding daz ie wart,
und minen vater rennewart.
daz hat din munt gesprochen,
hast du da mit gerochen
swaz dir lasters ist geshehen?
sol ich dir der warheit jehen?
wilt du daz iht mer sprechen?
daz sprechen mag dir zechen
daz ez dich gar geruewet
und liht ein leit dir bruewet.
wilt duz nit balde hie rumen,
du maht dich hie versumen,
daz du wirst ir aller pfant,
naem ich die stange in die hant.>
tybalt ez balde rumde.
mit gaehe er sich nit sumde
biz er kam hin an daz shef.
er wolte nit daz im ein tref
geslagen wuerde daz ymmer swaere,
und er sterben nit verbaere.
er ruofte lute:< nu wol hin!
vil kume ich entrunnen bin.
ich fuerhte sere daz malfer
nach mir vaste ile her:
im was min rede harte zorn.
wir han alle den lip verlorn,
daz wizzet ane zwivel.
sin gebaerde ist unsivel:
nach der stange was sin vrage.
wir gebarn gar zu trage.
wol hin balde uz der habe!
so vaste ich in besholten habe
daz er keinen lat genesen.
wir sin hie zu lange gewesen.
wir sueln die segel uf ziehen
und balde von hinnen vliehen.
ziehen die riemen vaste
und nemen keine raste,
e wir hin zu kordes komen!>
< tybalt, wes hat dich gezomen?>
so sprach der kuenc meliach.
< do uns diu saelde geshach
daz sin reiniu triwe in hiez
daz er uns daz leben liez,
daz hast du uns zerbrochen.
din lip der hat gerochen
an uns, dun weist selbe was.
wie kuende uns sin gelungen baz
dan daz wir alle lebende sin?
sueln wir nu doln des todes pin,
din unfuog dich des shunde.
verfluochet si diu stunde
daz din munt nit stille swige!
unsaelde hat uns den sige
mit ir grozen kraft erstriten.>
da wart da langer nit gebiten,
die habe sie rumden balde.
dem werden kuenge tybalde
wart da manic fluoch gegeben
und vil gewuenshet daz sin leben
des tiuvels eigen waere.
nu muoz ich diz maere
eine wile ruowen lan.
gein gote sich bekerte.
als in der engel lerte,
fuer den markis er do gieng,
der in in dem strite vieng.
er sprach:< werder markys,
ich wil loesen miner triwen pris
und leisten was ich han gelobt.
min sin sich des nit entobet,
ich enwelle ez lazen war.
ich han gelebet miniu jar
vil ritterliche und shone.
ich wil werben nach dem lone
der da nymmer kan zergan.>
da sprach der byshof johan:
< wol dir, reine saelig man!
wie wol ich dir der saelig gan
daz du dich gote kanst nahen!
wilt du den tauf enpfahen?> -
< ja, herre, ich wil mich taufen
und uz den suenden slaufen,
und werder kuenge nuene.
werder bishof, nu sluene
daz wir werden suenden vri!
ich wil glauben an die namen dri
die vil gar sint inein.
unser muot ist ebner danne ein zein:
wir glauben an den suezen krist.
uns dunket gar zu lang diu vrist
daz wir haben nit den segen
des die getauften kuennen pflegen:
wir waern gerne cristen.
man solz nit langer vristen.>
do sprach der sueze malfer:
< herre bishof, ich wil wesen der
der werden wil der kuenge tote.
ist daz ich dar an diene gote?>
< ja>, sprach der bishof,< suezen lon
git dir tetragramaton.>
der bishof den segen sprach
ob dem taufe. do daz geshach,
da tauft er manigen sarrazin,
die dolten sit vil grozen pin
durch den reinen heren geist.
ez waz ein reine volleist
den sie brahten altissimo.
die heiden fuern alle do
vil vroelich gein ir lande.
ir keiner tervigande,
kaune, hamone, mahmet
dienst nymmer me getet,
ez waer kuenc oder sin diet.
der bishof sie alle shiet
von dem ungelauben gar
und shuof sie in der engel shar.
wie die kuenge und ir lant
hiezen? daz ist iu unbekant;
nu wil ihz iuch wizzen lan:
ir hiez einer matusalan,
daz lant was sin zu krite;
sins gewaltes grif gienc wite.
ein werder kuenc hiez konchas
der herre zuo kapadozie was.
der dritte von alexandrie
roier der valshes vrie.
wischasor der kuenc von krete
und sin bruoder offasete,
die warn also gepriset
daz diu warheit mich des wiset
daz ich mit lobe sie blueme
und maniges prises rueme.
daz lant zu affalishone
da was des andern krone.
morun der kuenc von kumine,
der dolte manige pine
mit dienste durch werdiu wip.
ich lobte noch, welch ritters lip
wiben waeren diensthaft:
kein triwe hat so groze kraft
so man mit wibe, wip mit man;
wer wiben nit wol eren gan,
des mueze gar unsaelde pflegen
und selden gebe sich sin bewegen.
von der cleinen india
warn zwene kuenige da:
orpars und kuenc famileroch,
der pris an wirde was vil hoch.
sie fuern dicke da man streit
und bejageten die werdekeit
daz man in vil eren jach;
der eine truog krone ze iminach,
der ander zu pormilan.
zwene kuenge ich noch han,
die ich iuch noch sol wisen
und ir pris vil geprisen.
die warn von zwein landen
da die luete nit erkanden
waz namen ein kristen waere:
da man in brahte maere,
sie wolten setzen sich zu wer
und gewinnen ein vil michel her.
do die kuenge daz vernamen
und in diu lant bekamen,
sie taten als die wisen tuont,
und dar nach als ez in stuont.
da sie gein in nit riten
und daz enpfahen gar vermiten,
die besten sie besanten.
ir triwen si sie manten
und daz sie gedaehten an den eit
und an die staeten sicherheit:
daz sie gelobet in haten,
daz sie geruohten sich beraten
da gein daz in wol stuende,
und nit enwaern tuende
daz in nit zu guote kaeme
und sie von dem prise naeme.
do man in daz gesagete,
daz maer in wol behagete,
und liezen varn ir valshen muot.
ein man vil wisliche tuot
der gein dem garte nit spuernet.
so des mannes herze zuernet,
mit guete sol erz undervarn
und nymmer langer des gesparn.
die besten komen alle dar
und heten sich beraten gar
ze tuonne was sie hiezzen sie.
der kuenge zorn sich zerlie,
und enpfiengen sie vil suoze
mit gebaerden und mit gruoze,
und bekerten sich betalle
nach ir herren wille alle.
min kunst diu muest sich shamen,
ob ich iu der kuenge namen
und ir lant nit rehte nande.
min sin der sol die shande
bewarn mit guotem sinne.
der namen ich hie beginne:
von malachare malach
dem was gein hohem prise gach,
und unprises was er laz.
malach der kuenc nit vergaz
was wol gezam der krone.
der kuenc von gamilone,
der hochgelobte espar,
der tet zu allen ziten gar
daz den pris vil wol erte.
sin herze er nu gar kerte
wie er verdiente daz leben
daz da kan diu gotes guete geben.
nu han ich iuch gar besheiden
wie bekeret sint die heiden
und wie die kuenge hiezzen.
nu wil ich iu entsliezzen
wie gewarp der kuenc terramer.
da er vernam daz herze ser
daz im die heiden heten braht,
er sprach:< min vraeude ist zu aht,
und verdirbet min hoher muot.
wan waer min lip und min guot
versunken in dem tiefen mer!
wafen uber daz groze her
daz da gehoenet hat ein man
ey, sun, sueze vruht malfer!
herre mahmet, kere her!
hilf rechen mir die missetat,
die tybalt nu begangen hat
an mir und an mime kinde.
nymmer ich des erwinde,
tybalt, ich verderbe dich.
herre tervigant, nu rich
mine lange wernde not.
ich lebe und bin doch ymmer tot.
du solt wizzen, kuenc tybalt,
sich hat min muot gein dir gestalt
daz ich dir nymmer wirde holt.
daz leit daz min herze dolt,
nymmer ich des vergizze.
mit gedaenken ich mizze,
daz ich dir fuege den shaden,
daz din herze wirt beladen
mit lange wernder swaere.> -
< nu vraget doch der maere,
herre kuenc terramer,
dins zornes muot gein mir verker!
habe ich deheine shulde,
so la mich dine hulde,
herre, gewinnen nymmer me.
minem herzen tuot vil we,
sol ich iwer hazzen han,
so muoz ich von der krone stan.
was sol mir lip oder guot,
so mich hazzet iwer muot?
vraget den kuenc maliachen,
herre, von disen sachen,
wie sich die hant gefueget.
fuer war iuch danne gnueget,
wie ich han gedienet iu:
des herze ist wol getruwe
daz er der warheit iu vergiht,
wie ist ergangen diu geshiht.> -
< tybalt, laz mich ane not.
ich bin von dir an vraeuden tot.
ich bevalch dir doch malfern.
daz ich des nu muoz enbern,
des muoz ich vil leidig wesen.
ich wil den markys kyllamesen
ymmer minnen me fuer dich.
gang von mir! nit mer ensprich!
ich enwil dich nymmer me gesehen.> -
< herre, des mag nit me geshehen.
ich gân wol eine wile hin.
ich weiz wol daz ich gein iu bin
unshuldig aller missetat;
swie mir gein iu min ding ergat,
ez missestet uns beiden,
sol ich so von iu sheiden
daz ich nit han iwer gnaden buoz
und ich daz vo iu clagen muoz
den kuengen minen genozen,
daz ir mich welt verstozen
von der krone, die mir liez
min vater und der in einen hiez
herren, wan die werden gote.
ich bin vil gerne in ir gebote,
min krone ist von in lehen.
ich wil sie ymmer vlehen
daz sie mir genaedig sin
zu wenden iwers hazzes pin.
was moht ich matusalane,
und dem kuenge von kassalane,
daz alfa adonay
wont ir hertzen nahe bi,
und daz sie des taufes segen
enpfangen hant und des wellent pflegen
reine nach kristenlicher e?
herre, ich sage iu noch wol me
der maer, diu sich so merent
daz vraeude iur herze lerent,
und ymmer jamers sint gewert.
zu disen zwein kuengen wert
hant werde kuenge aehte
alle von iwerm geslaehte
der kristen tauf an sich genomen.> -
< awe! wes hat die gezomen
daz sie hant den tauf enpfangen?
sit ez sus ist ergangen,
so muoz ich si der armen,
wil nit min leit erbarmen
hamonen und terviganden.
sie muezen von minen handen
varn in vil kurtzer zit,
ob nit trost mir helfe git.
appolle, mahmet und hamon,
singet mir iwer helfe don,
oder ich wil iu enpfliehen
und mich zu jhesu ziehen
den man heizet von nazaret.
ob iwer helfe mich verget,
so wil ich gelauben an crist.
ich hoere wol, tybalt, daz du bist
unshuldig an disen sachen
die leit mir kunnen machen.
nu si gein dir mins hazzes zorn
mit gantzem hertzen gar verkorn.> -
< gnade, herre atmirat,
min hertze doch vil leides hat,
daz mir der markys fueget.
mins shaden im niht genuoget,
ern habe so mit mir gestriten,
daz ich ein sterben han vermiten,
daz ist geshehen kume.
als zorn iwer hertze errume,
so lat iu danne mer sagen.
biz dar wil ich stille dagen.> -
< ich sage dir, kuenc tybalt,
min leit ist so drivalt
daz mich kan gar betragen,
wes ich dich solte vragen;
da von muoz ich ez lazen sin,
biz daz min leitlicher pin
enweg mir entrinnet
und baz min sin versinnet.> -
< so sage mir danne was du wilt.> -
< groz leit mit minem herzen spilt
und hat mir vraeude gewunnen an.
ich enweiz nit noch enkan,
so wunderlich ist min gedang.
ich han mich an den ummehang
gar mine zit geleinet.
daz hat mir wol besheinet
malfer min vil liebes kint.
alle liebe die ist ein wint,
wan also truret min hertze.
mins leides sure smertze
die toetet mich e der zit
da hin min tag gesprochen lit.
vrau saelde hat mich verkorn:
ich han an malfern verlorn
daz nie menshe grozer verlust
verlos daz saug der muoter brust.>
terramer nit mer sprach.
tybalt fuor an sin gemach.
alsus der werde von im shiet.
wes sit sich terramer beriet?
des wil ich swigen gar
biz daz ich aber kume dar
daz ichz zu rehte sagen sol.
daz lat iu behagen wol
daz ichz biz dar wil vristen,
und iu sagen wie die kristen
gewurben mit ir lebene.
ir shibe diu gieng ebene.
willehelm der werde markys
der vraeute sich in manige wis.
daz die heidenishen geste
warn von siner veste.
da von im sorgen gar gebrast.
ich waen, man hie lieben gast
bi siner zit zu huse sach,
des im diu werde kyburg jach
und ez im willeclichen gab.
er sprach:< unsaelde, von mir shab,
saelde, wis du willekomen!
mir ist nu truren gar benomen,>
sprach willehalm der tugende fluor.
nu wol her, vrau aventuer,
und saget was kyburg taete
die shoene, reine, staete,
diu milte, guote, getriwe,
und nit muotes niwe,
als nu sint genuoge.
ez waer ein groz unfuoge
ob ich ir nit baz spraeche.
e ich minen fuog zerbraeche,
ze koeln ich gerner waere. -
uolrich, nu la ditz maere
ligen da ez muege ligen,
doch si von dir unverswigen,
du ensages von kyburge.
ob sich diu sueze id burge,
do malfer kam gegangen?
nein. er wart von ir enpfangen
vil guetlich und vil suoze
mit gebaerden und mit gruoze.
sie hiels und kust in dicke.
< von mines leides stricke
din kunft mich entstricket.
do dich min auge erblicket,
min truren da von gar verswant.>
innen des was kyburge hant
vor liebe in der siner.
kyburg sprach:< herre miner,
weistu, suezer, wer ich bin?>
er sprach:< mich wiset des min sin
daz ich heize iwers bruoder vruht.>
sie sprach:< din kunft mins leides suht
hat dem herzen mir vertriben,
und daz ich lebende bin beliben,
daz machet daz du kaeme her.
vil lieber herre malfer,
nu tuo daz harnash von dir!>
er sprach:< vrawe, daz ist min gir.>
da mit er ez abe zoch,
des hertze ie missewende vloch
und gein dem prise gahte,
vil man im wazzers brahte,
da mit er den ram von im twuog.
diu shoene die der shoene truog,
so clare diu von im glaste
daz sie vil shoene erlaste
die man und wip da truogen.
malfer dem werden cluogen
was vil gar da bestanden.
swaz er von heidnishen landen
hatte braht dar in die habe,
daz wart gar getragen drabe
ueber der shiffe porten
zu siner kamer horten:
von grozer richeit also vil,
solt ihz mezzen an daz zil,
ez dueht iuch liht ein unfuog.
gar man ez uf orense truog.
nu hiez der sueze wol gevar
im balde bringen dar
cleider spaehe und harte rich.
ich glaube, er waer minneclich,
do er sich glich gecleite
und wol dar in gefeite,
do was geshoenet wol sin lip.
nu sah er daz vil werdiu wip
durch enpfahen gein im giengen
und in vil suoze enpfiengen,
und dar zuo rennewarten.
vil suoze sie gebarten.
daz zimt noch wol den vrawen,
so sie die ritter shawen,
daz sie zuht mit vraeuden pflegen.
die vrawen begunden wegen
sine shoene mit den augen.
ieslicher hertze vil taugen
an in ir minnen anker warf.
diu minne ist senfte und sharpf:
wa der anker des herzen grunt
rueret, waz tuot die liebe kunt
dem herzen, wan diu augen?
fuer war dast ane laugen,
sie tunt dem herzen den rat
da von vil dicke ein trost ergat.
die soelhe liebe ervihtet
daz sich herze zu herzen pflihtet,
da von wil ich nit sprechen me.
ich waen, ez unfuoge ste,
der mit worten verdienet daz
daz man im drumme ist gehaz,
da von wil ich stille dagen.
nu lat iu von den mueden sagen!
wie die werden mueden
von der muede sich entlueden?
daz mueget ir hoern gerne.
< lieber bruoder von averne,>
sprach malfer zu rennewarte,
< wizzet, mich hungert harte.
wir solten etwaz ezzen,
da mit der muede vergezzen.
wir han doch mit ein ander gevohten,
daz wir bede nit me mohten.
ir sit ein vreislich bruoder:
von stahel iwer langes ruoder
daz hat mich umme so gejaget
daz ich was vil nah verzaget.
ich bin vil kume genesen.> -
< sun, la die rede wesen!
du solt zu rehte loben mich;
daz dunket nieman unbillich.
doch sam mir sancte julian,
dem ich bin gerne undertan,
mir hatten diniu jungen jar
gefueget nah des todes var,
daz wizze, in dem strite.
und soelt ich langer zite,
sun, mit dir han gestriten,
ich hete den tot erliten.
mich muet noch der unfuog:
din hant mir solhiu pflaster sluog
die min rugge clagen mag.
manigen ungefuegen slag
die du mir mit der stangen sluege
die du in der hende truege.
waz wir nu samt gestriten han,
daz wirt nu nymmer me getan.
daz wizze von der warheit,
daz disiu wort sint ein eit.>
nu geswigen sie ir not.
rennewart sprach:< heiz uns ein brot
mit einer supperie netzen
( daz kan den hunger wol letzen),
und bringe uns etteswaz da mit,
in der minne ich des bit.
kyburg, liebiu swester min,
leshe unsers hungers pin!>
sie sprach:< vil gerne, saelig man.
so liebe geste ich nie gewan
als ich an iu beiden han.>
kyburg kunde des nit lan,
diu bete ir niht versmahte.
verre mer sie brahte
dann sie was von in gebeten.
ir hertze valshes was erjeten:
sie gab in guoter spise gnuoc.
guoten win man mit ir truoc
in einem witen kopfe:
des bleip nit ein tropfe
in dem grozen goltvazze.
rennewart und sin gemazze
trunken ez uz biz an den grunt
und sprachen:< win, du bist gesunt,
din kraft dem libe sanfte tuot
und git dem herzen hohen muot:
daz han wir wol befunden.
wir han gar ueberwunden
waz uns der hunger leides tet.>
nu was rennewartes bet
daz sie gemaches pflaegen
und der muede sich bewaegen.
malfer do vil suoze sprach:
< vater, du solt han gemach
und mich hie bi den vrawen lan;
ich waen, daz si guot getan.
ich getruwe den guten kinden
daz sie min sich underwinden
und mich zuht mit fuegen leren,
und unfuoge von mir keren.
mit vrawen ich vil wenig kan:
ich wart noch nie ir dienstman.
nu wil ich hie versuochen,
ob keine welle ruochen,
daz ir guete des gezeme
und mich in ir gnade neme.> -
< sun, du sprichest harte wol.
welch man dolt der minnen dol,
sanfte und unsanfte im daz tuot.
malfer, nu solt du dinen muot
an werde minne wenden.
kan minne an vraeuden pfenden,
so kans auch vraeude geben vil.
sun, ein ding ich dir raten wil:
diene gerne guoten wiben,
und la diner saelde shiben
laufen nach des herzen ger!>
< daz tuon ich,> sprach malfer.
da mit rennewart slafen gie
und lie malfern hie.
nider er zu den vrawen saz
und retde mit in diz und daz,
als er aller beste kunde.
zu suochen er begunde,
ob er ieman da fuende
des er sich underwuende.
nu sach der werde bluende
an der selben stunde,
der er sins herzen gunde,
mit eime roten munde
eine wol geshonte maget,
der jugent was also betaget
daz sie anch zweintzec jarn jach.
hin zu der suzen er do sprach:
< herzeliebez vraewelin,
la mich dinen diener sin;
des sol din guete mich gewern,
wan ich mag des nit enbern
ich mueze sin din eigen.
nu ruoche an mir erzeigen,
vrawe, diner gnaden guete!
wistes du wie mich muete
nach diner minne des herzen gir,
din guete kaem zu helfe mir.
minen kummer, vrawe, bueze.>
sus antwurte im diu sueze:
< vil saelig herre und guot,
so stet nit mins hertzen muot
daz ich iht min gereintes leben
iemanne so gahens welle geben.
wir zwei ein ander niht toehten,
wan wir der minne niht moehten
ir reht an daz reht gewisen.
ir suelt dar, herre, amysen
da iwer dienst vervahe.
iwern gruoz ich nit versmahe,
ern dunke mich reine und sueze.
got in iu vergelten mueze:
ir sit wol doch lones wert
da iwer lip gnaden gert.>
da mit sie do beide swigen.
malfers bete was gedigen
in ein seneliches sehen.
die vrawen begunden spehen
sins herzen beswaerde
an gesihte und an gebaerde,
daz in twang der minnen not:
er wart bleich und danne rot,
gruen und dar nach gel.
malfers minnecliches vel
in manige varwe sich kerte,
als in diu minne lerte;
sus saz er in gedanken.
sin herze kunde nit wanken:
ez was getriwe und staete.
was diu maget da gein taete?
da blicket sie dicke taugen
an in dar mit den augen.
ich waen, diu maget beguende
der gedaenke der sie nit kuende
gar nach der minne rate:
diu minne ir herze hate
zu samene gar gevlohten.
da von sie nit enmohten
von ein ander sich gesheiden.
diz riet diu minne in beiden.
diu minne die sinne toeret,
diu minne an nieman hoeret,
wa sie der volge innen wirt,
ir gewaltes sie da nit enbirt.
des hant sie auch engolten:
den kummer den sie dolten,
der tet in vil sanfte we.
nu begunde malfer als e
wider siner shoene pflegen.
der minnen drug der was gelegen:
da von wart er wol gevar.
diu minne ist doch nit staete gar;
daz kiesent an disen kinden.
sie kan ir hertze binden
und mit ger enzuenden
und kint gein kinde shuenden,
daz sie ein ander minnten
und nach dem dinge sinnten
daz in ist unbekennet.
ir sharpfer gart sie mennet
in ir vil kurtzen jaren,
daz kan ir vraeuden varen.
als sie diu kint betwinget
und nah ir willen bringet,
so beginnet sie so gedenken;
ich wil der liebe wenken
die ich hie han geraten.
disiu zwei daz selbe taten:
do sie nit ein ander sahen,
do begunde in gar versmahen
swaz sie von kummer liten.
ez waer bezzer noch vermiten
daz diu valshe minne
twuenge niemannes sinne.
ich wil der minne entrinnen
und nymmer dar gesinnen:
ich mein die valshen minne,
diu stat nach dem sinne
den diu welt da minnet,
und meistig dar sinnet.
ich enmeine nit die minne
der pfliget diu kuenginne
diu muoter heizt und maget
und an helfe ist unverzaget.
diu helf uns der minne
die da nymmer zerrinne,
wan diu ist gantz und staete.
was man dar nach taete?
daz wil ich ich wizzen lan.
do kam zu in dar gegan
kyburg, kuenc malfers base,
und sprach:< du luzest als ein hase.
wie swigest du so stille?
daz ist nit der vrawen wille,
wer bi in also stille daget
und nit guetiu maer saget.
la diu augen umme laufen!
din dienst der sol kaufen
umme sie ir suezen minne;
daz tueret dine sinne.
wizze fuer war daz nymmer wip
gehazzet keines mannes lip,
daz er an sie versuochet
ob sie sins dienstes ruochet.
etlich wip die ist so guot,
wer ir uf gnade dienst tuot
und des mit triwern pfliget,
daz sie sich lones dar bewiget.
merke waz ich dir habe gezalt.
din lip der minne ist gezalt
und wilt du ir wenken niht,
vil liebes dir von ir geshiht,
daz wizze fuer war ane wan.
malfer, nu solt du gan
da du pfligest gemaches.
als du danne erwaches,
so gang zu in wider her,
ob ez ist dins herzen ger.> -
< sol ich des iwer urlaup han,
so wil ich gerne mit u gan
und komen zuhant her wider.>
da mit leit er sich nider.
unlange er an dem bete lag
e daz er sanftes slafes pflag.
da sie lange da gelagen
und guotes gemaches gepflagen,
sie begunden bede wachen
und gein ein ander lachen
der mere die sie seiten:
von grozen arbeiten
begunde rennewart im sagen
malfer da wider begunde clagen,
wie in diu minne bunde
in der vil kurtzen stunde
do er bi den vrawen was.
er sprach:< shiere ich doch genas:
als sie mir uz den augen kam,
zuhant min not ein ende nam.
vater, ist allen mannen so?> -
< diu minne tuot dir noch die dro,
sun, daz du sie vuerhten muost.
durch minne du die juste tuost,
da von vil sper erkrachet
und saetel laere machet.
man sol minnen reiniu wip
( sie tuerent junges mannes lip),
und ir shoene gerne sehen.
ich wil des mit der warheit jehen
daz wip der welte wunne sint.
daz merke, malfer liebes kint:
wis gerne guoten wiben holt;
dien in umme ir minnen solt.
swie du den solt versuochest,
dinem vater du nymmer gefluochest,
daz ich dir geraten han,
dar an ich suende han getan,
wan ich heize ein closter man.
ez machet daz ich dir guotes gan.> -
< vater, daz tuon ich gerne.
die minne ich gerne lerne,
sit ez dir so wol behaget.
ich bin des willen unverzaget,
ich enwelle bi guoten wiben
mit dienste beliben
und nit den muot verkeren.
nach ritterlichen eren
wil ich mins guotes gelt verzern.
got kan dem milten wol beshern
da von sin hant ist gebende
die wile und er ist lebende.>
vil dinges si bereiten.
nu wolte nit langer beiten
der markis, hin zu in er gie
und sprach:< wie lange welt ir hie
ligen? hie ist gelegen gnuog.
so holdes hertze ich nie getruog,
daz wizzet, me zwein mannen.>
< markis, nu gang von dannen!>
sprach rennewart und malfer,
< daz ist unser beder ger.
wir wellen von dem bette stan
und shier nach dir gan
zu der werden rittershaft.
ich han mines libes kraft
von ruowe wider gewunnen
und ist mir muede entrunnen.>
so sprach malfers munt.
gie da die ritter waren,
die gen im nit verbaren,
sie begunden urlaubes gern:
< und des suelt ir uns gewern.>
sie wolten heim zu lande,
und daz er behielte zu pfande
ir triwe mit den eiden,
getaeten im die heiden
ymmer mer herzeleit,
daz im ir helfe waer bereit.
er sprach:< nu hoeret minen muot!
ich bin doch der gerne tuot
war an iwer wille stet.
ir suelt eine kurtze bet
durch minen willen beiten.
min lip sol iuch bereiten
daz iuch ymmer helfen muoz.>
sie sprachen:< iwer gnaden gruoz
den suelt ir uns, herre, geben.
ez sol nach iwerm willen leben
unser guot und unser lip.>
nu kam kyburg daz reine wip
und rennewart und malfer
mit ein ander gegangen her
und gruozten die ritter shone.
mit maniger gnaden lone
in allen daz vergolten wart.
do sprach der reine rennewart:
< wie vertriben wir die stunde?>
sie sprachen us einem munde:
< herre, da suolt ir helfen uns
daz uns mit willeclicher guns
der markis laze riten,
wan daz wir hie gebiten,
daz ist wider unserm muote.>
< ir edeln ritter guote,>
sprach der junge malfer,
< gewert mich des ich an iuch ger:
ruochet bi mir hie bestan
biz mich der bishof johan
den gelauben vil here
nach der cristen e gelere,
wan ich ez kunde nie gewan
noch ez leider nit enkan.
keinen glauben ich erkande,
wan daz ich tervigande
manigen grozen dienst tet
und dem vil valshen mahmet.
der wil ich mich gelauben gar
und des gotes nemen war
den ein reiniu maget gebar.
sprechet ob ich rehte var.>
do sprach der byshof johan:
< daz ich daz von dir vernomen han,
sanfte daz mime herzen tuot.
nu solt du, malfer, dinen muot
dine jugent niht lan verkeren.
min lip sol dich leren
vil gerne was ich guotes kan,
daz wizze, reine saelig man.
nu heb an und sprich nach mir!> -
< ich spriche nach was sprechet ir.> -
< sprich an: « ich gelaube an got
des gewalt und des gebot
hiez diu beidiu werden
den hymel und die erden.
ich gelaube daz in kunte
gabriel, als in des shunte
der heilige geist vil here
von der reinen gotes lere.
ich glaube daz er wart geborn
und zu muoter hat erkorn
mariam die maget reine,
diu mit ein ander gemeine
gebar den vater und daz kint,
die ein einig bilde sint,
und mit in den heren geist. »
malfer, daz ist der volleist
des diu sele sol genesen.
wilt du dar an staete wesen,
so besitzest du daz paradys.
hilf uns biten den markys
daz er uns riten laze,
ie den man uf die straze
diu ge gen sinem huse.
ich weiz wol daz ich zu toluse
vinde die ungeshihte,
die ich vil kume gerihte;
sam tuont gar dise herren.
dem man mag lihte werren
daz im gar shaden fuoget.
der gabe uns noch genueget
die er uns gap zu leste,
da wir die heiden geste
in den grimmen tot santen
und alytshantz wol manten
mit werder ritter bluote.
rennewart, din langiu ruote
uns den sig da erwarp
da manig man von dir erstarp.
herre markis, des gedenket!
werden pris nit krenket!
lat uns zu lande riten!
wir wellen zu disen ziten
von iu deheiner slahte gabe.
wizzet, herre, die wile ich lebe
daz ich iu dienstes bin gereht
baz dann iwer eigen kneht
und alle die ritter die hie stant.
iwer gnade an uns begant
und ruochet uns gewern!>
er sprach:< sit ir nit welt enbern,
ir welt von mir sheiden,
( von herzelichen leiden
habt ir mir geholfen gar.
ich weiz wol daz ich missevar
an minen gepristen eren,
welt ir so von mir keren,
daz iuch des nit kan gezemen
daz ir iht welt von mir nemen),
nu wil ich iuch lazen varn.
got mueze iuch alle wol bewarn
durch sine rehten guete.
kein ding mich nie gemuete
so sere daz ir welt von mir,
daz machet daz ich vraeude enbir.>
sie nigen im an die fueze.
nu kam diu reine sueze
kyburg gegangen dar
da stunt diu ritterliche shar.
sie sprach:< ir ritter hoch gemuot,
vil sere ir an uns missetuot
daz ir nit guotes von uns welt.
ir sit so lange hie entwelt
daz ez iu ist gar not.>
swie vil sie bat oder guotes bot,
daz was kume sus getan
do sprach der byshof johan:
< vrawe, gebt uns iwern segen!
ir habt unser so gepflegen
daz wir bi iu ligen tot,
wirt ez iu ymmer mere not.>
kyburg diu wol gereinde
durch ir wipheit sere weinde
und sprach:< ich wil iuch dem ergeben
der uns sele und daz leben
mit siner kraft gegeben hat
und daz langer nit lat
wan als gezimt siner guete.
sin kraft uns wol behuete,
und muze mich der bete gewern.> -
< rennewarten und malfern
die bede sueln wir gruezen
mit reinen worten suezen,
e daz wir sheiden von dem hus.>
do sprach der byshof von tolus:
< rennewart vil lieber tote,
ich bevilhe dich dem suezen gote,
iwer sel und iwer lip,
und clage noch daz reine wip,
daz diu so junge erstarp,
do malfer daz leben erwarp.
wol uns daz du in fuende:
von leide du uns enbuende
daz uns fuegte der atmirat.
nu mueze diu here trinitat
iwer beider ymmer pflegen
und geb iu da den segen,
so in not der suender stat
und weder pfant noch buergen hat.>
den fuersten shone wart genigen.
ir dang da gein sie nit verswigen;
sie sprachen:< ade vo komant.>
die ritter riten sa zuhant
vroelichen gein ir lande
mit eren ane shande.
do geshach diu hinevart,
malfer und rennewart
bi dem markis bliben.
shone sie die zit vertriben
mit maniger hande sachen.
kyburg diu hiez in machen
manige kuertzwile guot.
als noch vriunt dem andern tuot,
alsam geshach in beiden hie.
malfer do nit enlie,
ern gienge zu den vrawen hin:
dar stuont sins herzen sin,
dar begunde er aber sinnen
und mit herzen minnen,
als in diu minne hiez,
diu dar nach in nit erliez,
er mueste mit gedanken
an sime libe wanken.
diu minne ist dicke unstaete.
waz malfer dar nach taete?
da bat er mit gesihte.
diu bet taugt zu nihte
die man mit gesihte tuot.
der munt sol des hertzen muot
sagen, als ist mir gesaget:
der sinen kummer selbe claget,
diu clage si diu beste.
nu begunde in aber zu leste
diu staete minne leren
daz er bejagte pris mit eren
durch guotiu wip vil dicke.
daz maer ich hie verstricke,
daz ich nu von der minne
keiner rede me beginne,
vil shier iz so bueze
daz spaehiu wort vil sueze
werdent von mir gesprochen.
sie warn da vier wochen
die fuersten gewesen beide.
nach einem dannen sheide
der gedang was irm herzen bi.
wie krang min kunst nu si,
doch hat min kunst und der sin
mit arbeit braht da hin
daz ir nit bekantet e.
noch lan iz iuch bekennen me,
ob ir mirz welt gnade sagen.
sich huob ein jaemerliches clagen
von den werden helden beiden,
die von dannen wolten sheiden.
das was rennewart und malfer.
nach urlaub was ir baider ger.
do kyburg das von in vernam,
ain shric ir in das hertze kam,
das sie gar one freuden wart.
sie sprach:< vil lieber rennewart,
mein lait das was vil gar gelegen.
sol ich aber nu laides pflegen,
furwar des hastu sunde.
von laide ich mich enbunde,
und bar das lait so grosse not
das ich wande ligen tott
er jar und dannoch mere.
ich ensol von laides sere
nymmer kumen, das sich ich wol.
mein hertze sol von jamers dol
immer me beliben hin.
das ich huite lebende pin,
das ist von niemanne dan von got.
doch were du der gottes bot,
der mich von dem tode ernerte.
rennewart, erwint der verte
durch got und durch den markys!> -
< ich erwinde nit dhaine weisz.
der bete dich, frawe, entane.
in wil sant juliane
kain aptrünne lenger wesen.
hilf mir bitten killamesen,
das er gedencke an die vart
die von mir gefaren wart
von sante juliane her,
und helffe mir das malfer
wider gewinne mein aigen lant!
das were mir das beste pfant.
es gab mir der kunig loys.>
nu kam gegangen der markys,
da sie stunden bey ainander.
lieb bey trew da fant er
an swager und an weibe.
er sprach:< nu wart meinem leibe
nie nit lieber dan ir zway.>
< owe mir und heya hay!>
sprach kyburg und wainde in an,
< markys, raine selig man,
wie wiltu daz ich armiu tuo?
min leit daz get mir aber zuo,
sit min bruoder von uns wil.
got gedahte daz ich gar ze vil
vraeude hete gewunnen.
min herze muoz aber kunnen
des leides des ez hat gepflegen.> -
< swester, du solt dich bewegen
des dinges daz unwendig ist.
ich bin al ze lange vrist
uz mime closter gewesen.
da solt ich han gelesen
und min zit gesprochen.
min gluebde han ich zerbrochen
daz ich minem apte gehiez,
da er mich von im varen liez.
zu dem wil ich wider varn.
markis, nu solt du erste bewarn
an mir diner triwen staete.
und ob ich ie iht getaete
daz dir zu staten stuende,
so wis nu durch mich tuende,
des ich beduerfe wol zu not.>
< rennewart, sol ich den tot
durch dich keisen, daz tuon ich.
was du welles min, daz sprich:
daz ist alles samt getan.
ich wil nit uz genomenz han
was volle bringen kan min lip.
du bist mir liep als min wip.
nu sage was du welles min,
daz sol ich gar bestende sin.> -
< markis, nu merke was ich sage:
mich twang herzeclichiu clage
daz ich die welt verkos.
do ich wip und kint verlos,
da liez ich varn luete und lant
und slof in ein muenichlich gewant.
nu han ich min kint funden,
wer sich hat underwunden
mins landes zu portebaliart,
daz mir fuer eigen gegeben wart
zu minem wibe alysen.
markis, nu solt du prisen
von erste dines prises muot
und hilf mir wern min eigen guot.
wer daz wil erben vor malfern,
der wil des todes nit enbern.
ich helfe im, so ich meiste kan:
wie ich si ein closter man,
man muoz mir lan daz mine ligen.>
< rennewart, daz si dir unverzigen:
ez hat din sweher kuenc loys.
der ist vor leide worden gris,
der wirt vor vraeuden wider brun,
wanne kumt daz maer zu munleun,
ey, was sin herze vraeude pfliget!
so er hoert daz wir gesiget
an den heyden aber han,
so ist sin leit vil gar zergan.
ez ist nieman der din lant dir wer.
wilt aber du, daz wir ein her
fuern, daz behaget mir wol.
ein kuenc kuencliche sol
in sin lant zu rehte riten,
der ist zu langen ziten
gewesen von dem lande.
wer laster oder shande
danne drinne habe getan,
des sol er nit varn lan
e ez im gebuezet wirt.
rennewart, si din lant verirt,
mit wer solt du daz besten,
dar zu sol min helfe gen.
mit rehten triwen sprich ich daz.> -
< markys, du kuendes nymmer baz
geraten, ez ist harte guot.
wilt du nu hoeren minen muot?
durch minen sun, kuenc malfern,
wil ich miner lande enbern,
sit diu here trinitat
mir in wider gesendet hat.
auch wil ich ir zu lone geben
al min werliches leben
und wil wider werden ein bruoder,
wan maniger suenden fuoder
uf die sel ich han geladen.
ich wil, so daz den lip die maden
vaste ezzen in der erden,
so muoz rat der sele werden,
daz ich danne verdienet habe,
daz ich si gar suenden abe
und diu sele gemaches wone
und verre si der helle vone.>
so sprach der kune rennewart:
< markis, nu shaff uns uf die vart.
gedenke, ob ich dir dienstes ie
getet, ich bin nit gerne hie.>
der markis sprach:< nu wol dan!
ich wil dir fuern tusent man
gerehter ritter uf die vart
diu da get gein portebaliart.> -
< markis, so wil ichz rumen,
die vart nit langer sumen.>
hin zu siner swester er do gie,
die in vil nahe zuo ir vie
und sprach:< wa wilt du nu hin?
ich weiz die warheit daz ich bin
ein wip die unsaelde hat,
und daz diu nymmer zergat.
ich was in hohe vraeude komen,
diu wirt mir nu vil gar benomen,
swanne du von mir kerest.
daz truren du mich lerest
daz nymmer mere mag zergan.
daz ich hiute daz leben han,
bruoder, daz ist gar von dir.
awe! bruoder, awe mir!
ane dich und din liebes kint
min gesehende vraeude die ist blint.
awe! ich vil armes wip,
ich weiz wol daz ich dinen lip
nymmer me gesehen sol.> -
< swester, nu gehabe dich wol
und trure nit so sere.
got bewar dir lip und ere,
und daz diu sele wol genese
so daz urteil wese.>
mit eime kusse shiet er dan,
und malfer der junge man,
und liezen kyburg in not.
ir getriwes herze in daz gebot.
willehelm der getriwe staete,
ob der kyburg iht baete
daz sie ir truren lieze sin?
do sprach er zu der marcgraevin:
< hertze liebiu vrawe guot,
nu la dinen swaern muot,
vrawe, des wil ich dich biten.
du hast so groze not erliten
daz du dich lihte maht verclagen,
daz muoz daz leben an dir verzagen.
wis vro! ich kume vil gahes.
ob du mine bet versmahes,
so brichest du die liebe enzwein
die under uns ie was in ein,
die solt du nu nit zweigen.
wilt du, du maht wol neigen
min hoch gemuete des ich pflige,
daz ich mich gar des bewige
und ymmer mit dir trure.
ein vil uebeler nachgebure
ist daz lange wernde leit.>
sie sprach:< nu si hingeleit
was ich leides han gepflegen.
markis, ich wil mich gar bewegen
waz dir an mir missehaget.> -
< so wis an vraueden unverzaget,
was uns leides ie gewar!
wan wir hanz ueberwunden gar
von rennewarte und von malfern.
vrawe, die wellen nit enbern,
ich envar mit in dise vart
hin gein portebaliart,
hintz rennewartes lande.
da liez er zu pfande
sine vraeude, da er dannen shiet,
als sin getriwes hertze riet:
er verlos da kint und wip.
sie clagent noch sinen getriwen lip,
als des tages do er von in shiet
und in werndes leit verriet.
kyburg, nu muoze dich gotes segen
bewarn und also sueze pflegen
daz ich dich vinde wol gesunt.>
der markis kuste irn roten munt
und fuor gein portebaliart.
vor shanden warn wol bewart
die mit ein ander nu fuorn hie.
welt ir nu gerne hoern, wie
sie wurben da sie kamen dar?
sie besanten die herren gar
und vragten:< wer ist nu herre hie?>
< loys der kuenc,> sprachen sie.
< da unser herre uns verkos,
wan er leider hie verlos
ein reines wip und ein liebes kint.
alliu tugent ist ein wint
wan der pflac sin reiner lip.
in clagent noch man und wip,
wan er befridet do daz lant,
daz nieman uns sit raup noch brant
tet, sit er von hinnen shiet.
in welch lant sin vart geriet
daz ist mir vil unbekant.
der kuenc sich do underwant
des landes, do wir in verlurn
und nach im vrauede gar verkurn.
nach im ist noch unser ger.
wer hat uns besendet her?
tet daz nit der kuenc loys?>
des antwurte im der markys:
< erkantet ir den selben man
der hinnen vor leide entran,
ob ir in ymmer soelt gesehen?
moeht ir under uns einen spehen,
ob er im iender gliche
der hie wilent pflag der riche?>
do sprach ein herre under in:
< und han ich minen alten sin,
so sihe ich minen herren hie,
der uns in grozem leide lie,
do im herzeleit geshach,
ob ich rennewarten ie gesach,
so sitzt er dort an der stat.>
sine genoze er dar naher gen bat.
sie vragten, was sie soelten dar.
er sprach hintz in:< nu nemet war,
ob jenz si kuenc rennewart,
dem malfer verstoln wart,
do erstarp unser vrawe alyse.
wir suelnz dem kuenge loyse
enbieten, daz ist unser reht.>
da bat ritter und kneht
daz man in lieze sin den boten.
< malfer, wilt du dinen toten
erkennen, si sich jenen man
fuer dinen geistlichen vater an.
er ist byshof zu portebaliart.>
daz sprach der kuenc rennewart
zuo sime sune malfern.
sa zuhant begunde er gern
an sinen toten der maere,
ob er getauffet waere,
daz weste er von im gerne.
die herren von yberne
hin zu in do drungen dar
und namen sins libes war
und jahen gemeinlich:< ez ist der
der wart getauffet malfer.>
daz horte malfer vil wol.
sin hertze wart vraeuden vol,
do er vernam die warheit.
sin tote der byshof nit vermeit,
ern gienge fuer in shone stan
und sprach:< als ich die wihe han,
ich tauft iuch, herre, und huop,
e man iwer muoter begruop.
sie twang iwer geburte not,
daz sie leider kos den tot
in ir kintlichen tagen.
irn tot wir noch von herzen clagen.>
malfer do vraeuden pflac
und gelebte nie so lieben tac
daz er sich selbe erkande,
und was herre in dem lande
worden von rehter arte.
er sprach zu rennewarte:
< vater und lieber herre,
ist munleun iht verre,
da wont min ane, kuenc loys?
willehelm, vil suezer markys,
wilt du nit boten senden dar,
der im bringe diu maere gar,
wie uns dort si gelungen
und daz ich manige zungen,
lieze genesen nit uf alytshantz?
min vraeude diu enwirt nit gantz
wan als ich minen anen gesihe,
des ich vil gerne zu herren gihe.>
der markis vil suoze sprach:
< daz ungetane nie geshach:
malfer, die boten sint gesant.
die tuont kuenc loyse bekant
daz rennewart und sin kint
zu portebaliarte sint,
daz malfer da wart genant,
von dem siner tohter leben verswant,
do sie zu kinde in gebar.>
nu gap rennewart vil gar
daz lant siner reinen fruehte.
an des jugent lag vil zuehte,
der nam ez als er solte.
rennewart von dannen wolte
wider in sin closter varn
und nit die reise langer sparn.
vil leit was daz malfern,
und begunde an in mit vlize gern
daz er durch in da entwalte,
biz er sin lant gestalte
daz ez mit eren stuende.
< sun, des bin ich nit tuende,>
sprach der kuenc rennewart.
< ich wil varn mine vart,
sun, des solt du mir nit wern,
ob ich mag die sel ernern
mit kirchgengen und mit gebet.
was ich sunden ie getet,
der wil ich werden ane.
bi sante juliane
sol min lip ersterben,
und doch umme got erwerben
daz paradys von siner gebe.
wizze, sun, die wile ich lebe,
so bit ich umme uns beide,
daz uns got von suenden sheide
durch sine reine guete.
malfer, got dich behuete
und wise dich des besten
von hiute biz hin zum lesten.
da mit pflege din daz kint
( und aller der die bi dir sint)
daz ane suende geborn wart.> -
< wizze, vater, daz ich die vart
endelichen mit dir var.> -
< sun, ez ist zu breit din shar;
da von in dime lande wis.
mir ist min spise ungewis,
der ich sol biz zu prides leben.
got kan wol die notdurft geben,
des troest ich mich vil sere.> -
< sol ich dich ymmer mere,
vater, gesehen oder niht?> -
< ich truwe nit, sun, der geshiht,
daz diu uns geshehen kuenne.>
< rennewart, mir armen guenne
daz ich, herre, var mit dir
und ruoche gedenken, daz du mir
hast gedient in striten,
und la mich mit dir riten,>
sprach willehelm der markys.
< markis, du bist nit so wis,
als du doch hast der jare.
gelaube mir des zeware
daz ich nieman mit mir laze.
ich wil varn mine straze
alleine und nieman mere.>
da mit tet er die hinkere,
do urlaup sin lip genam.
vil shier er hin zu prides kam;
gein der zelle er da gahte.
als er dar zuo genahte,
da vant er beslozzen daz tor.
da stuont er eine wile vor,
doch vil kurtze stunde.
zubozen er begunde
vil vaste und vil helle.
der portner kam vil snelle
gelaufen und nit gegangen.
er wart von im enpfangen
vil harte vroelich und wol.
er sprach:< vil lieber herre, ich sol
mich gein iu also bewarn
daz nit als mime vorvarn
mir geshehe.>< daz ist iu guot,>
sprach rennewart,< ob ir daz tuot.>
da mit er in daz closter gieng.
vil minnencliche man in enpfieng;
die bruoder und knehte,
ich waen, sie taten rehte:
und waer er zornig worden,
er hete wider dem orden
vil lihte getreten etteswa.
der appet kam gegangen da,
als er vernam daz maere
daz rennewart komen waere,
und hiez in willekomen wesen.
er sprach:< daz ir sit genesen,
bruoder, des lob ich got.
mir ist liep daz ir daz gebot
hat geleistet, daz mir gehiez
iwer lip, da ich iuch liez
mit dem markyse varn.
bruoder, ir suelt mir enbarn,
wie iu dort si gelungen.> -
< meister, da han wir betwungen
ane strit der heiden vil.
nieman ich des danken wil
wan mime sun malfern.> -
< bruoder, nu wil ich nit enbern,
irn bringet mich uf die vart,
wie iwer sun iu wider wart,
der so lange under wegen
ist gewesen und gepflegen
hat des glauben der heiden.>
er sprach:< des wil ich iuch besheiden,>
rennewart zu dem appet sprach:
< von gotes gebot daz geshach
daz ich mit mime kinde streit
und nie groezer not geleit
an keinr stat von keinem man.
min kraft mir vil dicke entran
von den ungefuegen slegen,
die er uf mich kunde legen
mit siner stangen swaere.
er was mir so gevaere
daz er mich dicke brahte dar,
daz ich gie, inweste war.
da wider gab ich im daz gelt,
daz er wande, er mueste die welt
von minen slegen rumen.
wir kunden uns nit sumen
an den slegen die wir sluogen
mit stangen die wir truogen,
biz daz wir wurden muede.
der mit slegen also luede
einn stark geworhten wagen,
er enmohte der slege nit getragen.
nider wir bede sazen
biz daz wir der muede vergazen.
da vragte ich in der maere,
von welhem geslaehte er waere
der soelher krefte pflege.
ich sprach: « ez ist vil wege
daz du sîs mins geslaehtes,
anders du dich nymmer maehtes
min so lange han erwert;
din leben mueste sin verzert. »
er sprach: « ich wil mich wenig shamen,
ob ich sage mins vater namen,
der ist geheizen terramer. »
« sun, so wil ich nit mit dir mer
vehten, wan du bist min kint,
sit diu maer also sint:
du bist genant malfer.
sun, du solt wesen der
der nu zu disen ziten
mit mir sol lan sin striten. »
des kamen wir gar ueber ein
daz unser haz brach enzwein:
nymmer wir uns gesheiden.
min sun shuof die heiden
ueber mer ane toten,
gnuoge des glauben noten.
alsus han ich in funden
und mit not ueberwunden.>
der appet sprach:< ir habt mich wol
besheiden iwers kummers dol.
ir suelt haben guot gemach.>
was er wolte daz geshach.
der ie missewende vloch,
sin ding er gar gein gote zoch:
von der kirchen kam er selten.
er begunde gote gelten
swaz er suenden ie begie.
sin lip erwarp uf erden hie
daz sin sele heilig wart.
der getriwe rennewart
lebt als in diu regel hiez.
sin lip des nihtes nit enliez
waz sime closter wol gezam.
die muenche lebent nu nit sam
als sie lebten bi ir tagen.
kein sieche rar in nu nit clagen
sinen siechtum durch kein zeichen.
nu wil ich fuerbaz reichen
mit spruechen von dem markys,
des hant durch den hohen pris
hat gebrochen manic sper.
wie gewuerbe kuenc malfer,
daz hoeret, in sime lande.
mit eren, ane shande
lebt er da in sinen tagen.
ich wil nit mer von im sagen
hie nu zu disen ziten.
ich wil des ziles biten,
als hat diu aventuer geboten.
nu warn des markis boten
komen, die er hate gesant,
hin zu francrich in daz lant.
die sagten disiu maere
daz der kuenc loys waere
vil gar des mit hertzen vro
daz in gelungen was also,
und sprach, er woelte gern enbern
durch sinen sun malfern,
der was geborn von siner art,
des landes zu portebaliart;
und er woelte in gerne sehen,
so daz erste moehte geshehen.
sie sagten daz diu kuengin
daz werbende wolte sin
daz sie malfern gesaehe,
und vil shiere daz geshaehe.
nu begunde diu minne
des marcgraven sinne
jagen hin gein provenzal:
wan da was sins herzen gral,
kyburg diu wol gesuozte,
diu sime hertzen buozte
wa von ez was beswaeret.
kyburg was unervaeret,
sie entaete was den eren zam.
der markis alda urlaup nam
und fuor heim in sin lant,
da er vil guoter vriunde vant,
die dem lande wonte inne.
alrerst ich nu beginne
der maer diu sagent wunder.
etlich maer vert dar under
des man vil lihte lachet
und trurig hertze machet
daz ez beginnet vraeude pflegen
und sich leides muoz bewegen.
der gelieben reiniu hertzen
wurden gar ane smertzen
der sie e pflagen dicke,
do kyburge augen blicke
den marcgraven ersahen:
sie begunde gein im gahen
und enpfieng den suezen werden,
daz nie man uf der erden
so suoze wart enpfangen.
sie sprach:< nu ist zergangen
waz mir leides ie geshach,
und muoz min langes ungemach
nu gar sin mir verswunden,
wan ich han die vraeude funden
diu mir nu lange was benomen.
willehelm, wiz gote willekomen
und dar nach, lieber herre, mir!
ich gedinge verre daz nu wir
ymmer mit gemache leben
und ungemaches uns begeben.> -
< kyburg, daz fuege uns der got,
der gebot mit sime gebot
daz in ein reiniu maget gebar.
sin huote uns also bewar
daz uns der kuenc terramer
von disem tage nymmer mer
gefuege laster oder shaden.
ich weiz fuer war, er wirt beladen
mit lange wernder swaere,
als er vernimt diu maere
was er hie shaden hat erkorn.
daz leit kan fuegen im den zorn
der in vraeude gar beheret
und gar der welte wunne erweret.>
kyburg sprach zu dem markis:
< willehelm, du bist nu nit so wis
als du shiede von mir hin:
ez ist verkert dins herzen sin.
la dinen untrost rasten,
den man sol nieman vasten
e er von im tot gelit
markis, wir sueln fuer dise zit
nit fuerhten terrameren,
daz wir mit herzeseren
von im beladen werden,
swie doch der breiten reden
daz dritteil si sin eigen:
er muoz an vraeuden veigen
und leides pflegen bi sinen tagen,
und waer im nieman mer erslagen
wan pastigeweiz und kalevaz.
die kuenge man vil hohe maz
gein wol gepristem prise:
gemel von jerise
und pelet von zemelone,
die vier nach wibes lone
den lip satzten in wage.
min vater hat vil der mage
verlorn sit der stunde,
markis, sit daz du mich bunde
mit diner minnen bande.
auch gaebe du mir zu pfande
din hertze umme mine minne.> -
< swig, sueziu kuenginne!
du manest mich gar zu verre.
ez weiz wol got, unser herre,
daz nie me wart kein wip
gein der ie me mannes lip
gewuenne so groze minnen ger
als ich, vrawe, han zu dir
gehabet alle miniu jar.
kyburg, ich weiz daz fuer war
daz din vater nit erwindet,
wanne er daz leit bevindet
daz er malfern hat verlorn,
so wirt im uf uns also zorn
daz er uns besitzet mit her;
so bin ich da gein zu wer,
als ich mag aller beste,
und fuer gein im die geste,
ein her von minem lande,
die pfendent mit dem pfande
daz in an vraeuden letzet
und uns an vraeude setzet.> -
< markis, nu la die rede sin
und sage mir, lieber herre min,
ob dir ie liep min minne wart,
war ist komen min bruoder rennewart
und sin sun kuenc malfer,
die bede uns got sante her
zu helfe und gar zu troste,
wan uns ir manheit loste?
maht du sie, herre, vinden?
wil min vater niht erwinden,
ern welle uns aber suochen?
solt kint dem vater fluochen,
des er nu lange hat gepflegen?
awe! moeht er sich bewegen
min und siner hohen mage!
daz er des todes wage
hat gewegen also vil
daz diu zal ist ane zil.
daz er des leides ist genesen,
daz muoz michel wunder wesen.> -
< kyburg, wir sueln die rede lan
und mit einander sueze gan
da wir pflegen gemaches.
nach muede du mir maches,
daz weiz ich wol, vil sueze zit.
wa liep bi sime liebe lit,
da dunkt kurtz diu stunde,
und wol gesuezte munde
kuessent ein ander sueze,
da wirt ein sueze unmueze,
da von verswindet ein leit gar.>
willehelm und kyburg nit verbar,
sie taten als ich han gesaget,
und warn des unverzaget,
sie enpflaegen ein ander so
daz sie nach leide wurden vro.
nu het vernomen kuenc terramer
sine groze herze ser
und den ungefuegen shaden,
da von sin hertze wart beladen
mit zorn und hertzen riwe.
sin leit wart wider niwe
des er vor manigen jaren pflag.
von erst erz biz zum lesten wag
daz er nihtz dar an vergaz.
da er sin leit vil gar gemaz,
daz er nihtz da übersach,
hintz tybalde er do sprach:
< ich waene, kuenc tybalt,
ie mannes ich me so vil engalt,
als ich din han engolten.
wir bede ymmer solten
von rehte truren unser tage.
wizze daz ich ymme clage
die mage dich ich han verlorn,
und die kuenge hoch geborn
die durch uns sint tot gelegen.
tybalt, ich han mich des bewegen,
wie vil mir luete si erslagen,
daz ich doch nit wil verzagen,
ich welle ir werben aber ein her
und da mit varn ueber mer
und rechen alle mine not,
oder ander rache ligen tot.
wie kranc nu si diu heidenshaft
gein wer mit ritterlicher kraft,
ich weiz noch vil manic lant,
daz mir nie helfe wart bekant
von den die da inne sint.
miniu her sint ein wint
gewesen diu ich ie gewan,
gein dem daz ich prueven kan,
und wil dich des besheiden:
ich weiz noch einen heiden,
der mir ein her wol fueret,
wanne in min bete rueret.>
do sprach tybalt von arabi:
< und waern iwer genozen dri,
die moehten gehabn nit daz her,
ez lige tot gar ane wer
von rennewarte und von malfern.
ich rate, ob irz muegt enbern,
so suelt irz lan mit willen wesen:
sie enlant unser einen nit genesen.
ir wizzet wol daz ich der bin
des vraeude und ere ist da hin.
von dem ich daz han verlorn,
herre, der ist von iu geborn.
nu sit ir im also gehaz
daz ich da von vil gar vergaz
miner not und clage die iwer.
ez enwart nie man getriwer,
danne ir, lieber herre, bint.
ir hazzet durch mich iwer kint,
daz ez hat an mir missetan.
owe! moehte ich den trost han
daz ich mich soelte rechen,
darumme woelt ich versprechen
gar miner hohen kronen gelt
daz ich uf alytshantz daz velt
so mit gewalte kaeme
daz den tot von mir genaeme
der hochgelobte markys
und arabel, diu ir pris
krancte, do sie mir entran.
nu sint da, herre, zwene man.
rennewart und sin kint,
die toten gar die heiden sint,
waz ir deweder begat.
terramer, ez ist min rat,
daz wir bede hie beliben.
wir han doch guoten wiben
gefueget daz ir triwe
pfliget ymmer sender riwe,
wan wibes herze ist reine,
niwan arabel alleine
diu hat ir pris gekrenket,
dar an min muot gedenket.
sie hat missetan an den werden goten,
die hant ir ir hulde verboten,
daz sie die nit gewinnen kan.
awe! ich unsaelig man,
daz ich den markis vieng
und in zuhant nit hieng
durch die manigvaltigen not
die er uns sit vil dicke bot
an werder vriunde libe,
und daz er bi minem wibe
sitzet in mime lande!
awe! des leides und der shande
han ich mich nu gar begeben,
und wil vraeudeloser leben,
da von daz ich an ere bin.> -
< tybalt, din maenlicher sin
der ist gein eren gar verzaget.
din muot mir gar missehaget.
nu han ich shande und laster:
daz wil ich rechen vaster
danne ich ie getaete noch.
mir hat der markis ein loch
durch pris, durch vraeude gebrochen.
daz wirt von mir gerochen,
daz alle die kristenheit beclaget;
da von min pris ertaget,
der was vinster als ein naht,
und werde ich wider an den pfaht
gesat da der gepriste stat
der geheizen ist der atmirat.
kein nam ist so hoch genant.
tybalt, ich weiz manic lant
daz nie in ine helfe kam.
nu hoer, wie ist der lande nam
und der kuenge die sie hant,
die mich nit ane helfe lant:
von ermenie boufinemias
in miner helfe nie gewas,
da von daz ichz im nie gebot,
der hilfet mir zu dirre not.
nu hoere von kyrone
dem kuenge lacedemone,
der hat in sime lande
vil ritter, die sint wigande.
die fuert er durch mich ueber mer;
so werdent vil gar âne wer
malfer und auch rennewart.
so vert mit mir die selben vart
von trasenze ingnoledoch.
des kuenges pris der ist so hoch
daz nie lop dafuer geflaug.
ich waen, ie kint me wip gesaug
daz harter prises gerte.
mit sper und mit dem swerte
hat er prises vil erstriten,
und gnuoger pris versniten
daz diu wunde ist ymmer ser.
sin trost,> sprach kuenc terramer,
< mich troestet daz ich wirfe nider
orense, und mir wahse wider
min vil gar verlorner pris,
und an willehelm dem markys
riche maniges vriundes tot,
und an arabeln, diu dise not
mir vil gar hat gemachet.
vil geriten und gewachet
wirt von mir, oder ich bringe ein her
also kreftig ueber mer
daz verderbet gar die kristenheit,
und richet gar min herzeleit
daz mir da ist widervarn.
die vart wil ich nit langer sparn.
tybar von macedone
der kuenc hat siben krone,
daz wizze, von minen henden.
ich wil nit boten senden,
ich wil selbe sin der bote.
von thessalanizens gamilote,
des muoter was min muome,
der kuenc nach prises ruome
in manigen landen hat gestriten.
die zwene kuenge wil ich biten
daz sie rechen minen shaden
der mich gar vraeude hat entladen.
kurchar der kuenc von krete,
und von mesopotamie pylete,
und salatiel von syrie,
die werden kuenge drie
fuerent mir die rittershaft,
der lip hat ellen und kraft.
nunkar der kuenc von krite,
des pris hillet so wite
daz kein lop dafuer hoeret,
min leit im vraeude stoeret
als er daz rehte vernimt.
sin getriwes hertze des gezimt
daz er mir die helfe tuot,
diu sterbet kristenliche vluot.
von panfilie melachide,
und von affrica der kuenc pride,
von alchia der kuenc melotte,
der drier kuenge rotte
ist von rittern also breit
daz da von der kristenheit
daz hertze gar ershricket,
wanne ez ir auge erblicket.
von karoppe banemuot,
der reine kuenc ist so guot,
als er min leit ervindet,
dar nach er nit erwindet,
ern helfe rechen mine clage,
die ich von tage ze tage
ie herzeclicher weine.
ich bin vil nah alleine
getriwer manne und mage.
unsaelde hat ir lage
nu vil lange uf mich geleit.
von samarie marlogareit,
und von kuome marzug,
der ellen fuer sich kan den rug
da man sol die rotte brechen;
die kuenge helfent rechen
waz mir der markis ie getet.
tervigant min got und mahmet
die hant min gar vergezzen,
doch wirt orense besezzen
so von den kuengen beiden.
und e wir von dannen sheiden
ab dem velde zu alytshantz,
so wil ich mins prises krantz
endelichen da vinden,
und wil des nit erwinden,
mirn helfen alle die heiden wesen
und vor dem tode sint genesen,
da ir doch wil wart erslagen,
der tot ich muoz ymmer clagen.
awe! lieber mage tot,
der da so sin ellen bot
daz er mit wer erslagen wart.
ey, unsaelig rennewart!
din lip dinen bruoder sluog.
ein reines wip iuch bede truog
und ander dine bruoder.
die werdent aber ein luder
gein der kristenlichen shar.
wie da unser ding gevar,
ich vare minen kinden bi.
ich wirde nymmer leides vri
e ich zu provenzale kume,
ich gewinne da shaden oder vrume.
da mit wil ich nu werben,
da von muoz vil verderben
die der tauf begozzen hat.>
terramer der atmirat
warp sine hervart vaste.
hin zu manigem werden gaste
kam der riche man geriten
und begunde die mit vlize biten
daz sie im die hervart swueren
und nach kuenges eren fueren.
also verendet wart diu bet,
der kuenge ieglicher tet
swaz behagte terramere.
er gewan vil ritter mere
dan er gewuenne ie da vor.
sin muot der swebte hoch enbor
uf den lieben fuer gedingen,
daz er wande gar betwingen
mit gewalte al die kristenheit.
diu maer wurden also breit
daz ez befunden manigiu lant.
da diu maer baldewin bevant,
der getriwe kuenc von falfunde,
sa bi der selben stunde
dem markyse er daz enbot:
daz er wuerbe, des wuerde im not,
wie er gesatzte sich zu wer.
terramer woelte ueber mer
fuern verre ritter me
dan er gefuorte ie ueber se.
und daz er wolte bringen dar
von risen eine michel shar,
und die fuort im kyron
von lacedemon, der manigen lon
enpfangen hat den gaben wip.
der maer wart kyburge lip
so leidig daz ir gar geswant
und nah ein sterben was bekant.
der bote sach daz ungemach.
hin zu dem markyse er do sprach:
< willehelm, hoch geprister man,
der grozen not ich verban
kyburge, diu hie sterben wil.
ir lip der ist gepriset vil
in dem lande zu falfunde.
sit her von der stunde
daz baldewin wart getauffet,
diu reine hat hie gekauffet
mit ir kueshe daz paradys.
der vor aller witze ist wis,
der enbinde dich von dirre not.
nu tuo was bi mir gebot
baldewin der vil getriwe.
verzage nit durch die riwe
der din lip in triwen pfliget:
wer sin ding zum besten wiget,
daz wirt vil lihte daz beste.> -
< awe! wer rehte weste
mine herzeliche not!
ich lige mit kyburge tot,
ob ir reiner lip erstirbet.
sinen willen hier erwirbet
vil gar der vogt von baldag.>
diu ane maht in sorgen lag,
tet uf diu augen und sach.
diu liebe zu dem lieben sprach:
< ey, willehelm, vil lieber man,
waz uns got unsaelden gan,
daz aber min vater terramer
uns wil fuegen herze ser,
ob er mag, mit grozem her!
du solt dich rihten zu wer,
vil lieber herre, swa du maht,
und solt den tag, da zuo die naht
senden gein dinen magen,
die gein dir ie helfe pflagen,
also du die suochest an sie.
so grozer not gepflag ich nie,
als ich nu von sorgen dol,
daz uns nu verderben sol
die risen die kyron bringet.
da mit er gar betwinget
die der tauf hat bedecket.
sin rache er nu so recket
daz wir komen in groze not.
der fuer uns sin leben bot,
der sol komen uns zu troste.
sin helfe uns noch ie loste
wan wir warn in noeten.
awe! sol mich nu toeten
terramer der gar verworhte?
so hatte ich nie kein vorhte
daz mich verderbte sin gewalt.
ich weiz fuer war daz tybalt
an uns nu richet siniu leit,
die in von prise hant gejeit
und gemachet aller vraeuden bar.
daz mich muoter ie gebar,
daz muze got erbarmen.
e ich an sinen armen
zu keiner zit me gelaege,
des lebens ich mich e bewaege.
awe! vil lieber willehalm,
mir hat vil dicke suezen twalm
din minne da her gefueget.
awe! daz nit genueget
unsers kummers altissimum!
maria, uns zu troste kum
umme din kint, den suzen gote!
nu ist er doch unser aller tote,
die kristenliche sint getauffet.
eva hat uns verkauffet.
do enbant sin urstende
unser kummerlich gebende,
so daz er brach die helle.
vil lieber got, nu velle
tybalden und terrameren!
die wellent die kristenheit beheren
des libes und auch des guotes.> -
< kyburg, wes du an in muotes,
des geruoche er dich gewern,
den kunde ein maget gebern
von gabrieles worte;
daz ist ein hymel porte,
die mueze uns genaedig wesen.
wir suender kuenden nit genesen,
wan ir guete die sie hat.
kyburg saelig wip, nu rat
weder ich belibe oder var.
wizze daz wir verderben gar,
vrawe, ob ich belibe hie.
ich weiz, vind ich lebende sie
die mir hie geholfen hant,
daz sie mir aber zu staten stant,
als uns der bote gesaget hat.
ich wil varn an allen rat
und suochen mine vruende.
gaebe got daz ich sie fuende:
daz ist min vater und siniu kint,
die mir ungeswichen sint
dar zallen minen noeten.
sie lant sich mit mir toeten,
gar an angest ich des wise,
ob ieglicher waer ein rise,
die er fuert der atmirat.
swie ez uns dar nach ergat,
wir sueln uns vil vaste wern,
got sol uns sin helfe dar zu beshern.
ich wil riten und suochen,
ob got des welle geruochen
daz ich vinde den kuenc malfern.
des fundes sol mich got gewern
da zu portebaliart.
lebet bruoder rennewart
datz sante juliane,
fuer war so wird ich ane
miner herzelichen sorgen.
sueze kyburg, ich wil morgen
varn uf mins gelueckes vart
in daz lant zu portebaliart.
daz mir got helfen mueze!>
da sprach kyburg diu sueze:
< willehelm, vil lieber markis,
nu volge mir, und bist du wis,
als ich dir nu raten welle.
dinen muot dar nach stelle
daz du varst gein naribon.
dins vater triwe hat den lon
bejaget an dem prise.
heimrich der ist so wise
daz er dir wol geraten kan.
bit den vil getriwen man
daz er dine brueder besende
und din ding mit in verende,
und laze sie alle vernemen
din leit, so muoz sie gezemen
daz sie dir zu staten stant,
als sie e vil dicke hant
in dime kummer getan.
dar nach solt du des nit lan,
du gesprechest kuenc loysen.
den solt du des underwisen
daz er daz riche also wer
daz nit diu krone ir pris verzer.
dar nach rit zu den franzen
und mane die ir fianzen
und ir vil hohen werdekeit,
daz sie dir helfen die kristenheit
wern und den gelauben;
des welle uns terramer rauben,
als erz hat versuochet e.
sprich daz du so wol nie me
bedorftest gein der heiden her
also krefteclicher wer.> -
< kyburg, nu hoere minen muot,
der sol dich, vrawe, dunken guot.
ich wil gein portebaliart
rehte riten mine vart
und min leit clagen malfern,
des triwe kan des nit enbern,
ern stande mir zu staten
gein terramer dem atmiraten
und gein al der heidenshaft.
ich getruwe des siner kraft
daz er die risen gar gelege,
daz keiner nymmer bein gerege.
dar nach wil ich gein prides kern
zu rennewarte, den kan lern
sin triwe daz im gezimt,
als er mine not vernimt,
daz er mit mir dannen vert.
und ist daz im der appet wert,
daz hazzet er vil lihte so
daz ez der appet wirt unvro.
dar nach wil ich gein naribon.
mins vater triwe hat den lon
der gein prise lute diuzzet.
sin ellen nit verdriuzzet,
ern helfe wern mir daz lant.
dar nach wil ihz tuon bekant
minen bruedern allen sibenen,
daz muoz vor aengsten bidemen
alle ungetauftiu sprache.
die gestaten nit der rache
die gerne an uns tybalt
taete, het erz gewalt.
dar nach gesprich ich loysen.> -
< den solt du des underwisen
wie daz riche wirt geletzet
und von werdekeit gesetzet.> -
< da mit wil ihz rumen,
mine vart nit langer sumen.
kyburg, nu ruoche mich gewern
des ich an dich woelle gern.
ich wil dich betliche biten,
ez sol von dir sin vermiten,
swaz sich gein aengsten ziuhet.
ob daz din herze vliuhet,
daz zimet wol uns beiden.
min lip der sol die heiden
also vaste und vil ersterben,
da von terramer muoz erben
ein leit daz nymmer zergat.
liebiu vrawe min, nu rat,
waz wir dem kuenge enbieten,
und den boten so gemieten
daz wirz ane laster sin.
uns hat der kuenc baldewin
der triwen vil wol ginnet,
daz uns sin herze minnet.>
kyburk sprach:< mich dunket guot,
da enbiut im, herre, dinen muot,
welhe du helfe woelles biten,
ez wirt nit von mir vermiten,
ich gebe im so vil guotes
daz er uns ist holdes muotes.> -
< vrawe, so heiz in her gan!>
sa zuhant was daz getan.
der bote kam gegangen
und wart wol enpfangen
von den zwein, die da stuonden
und sich vil triwen ruonden
von dem kuenge von falfunde.
willehelm im sagen begunde.
er sprach:< saelig ritter guot,
ein ding durch mich tuot.
swaz ich iu sage, daz merket,
iwer sinne da gein sterket.
dem kuenge daz von mir saget
( des triwe ist gein mir unverzaget,
des hat er mich wol innen braht),
min sin habe sich des bedaht
daz ich mine vriunde wil gesprechen
und daz gerne wil zechen
daz ich mich terramers erwer.
saget im fuer war daz sin her
von uns hie mueze ersterben.
ich truwe die luete erwerben,
daz in diu vart geriwet.
sin leit daz wirt geniwet,
daz im uf alytshantze geshach,
da ich fivianzen rach
und mylen, miner swester kint.
diu rache ist vil gar ein wint
diu da geshach in beiden.
ez muezen nu die heiden
also roeten den larkant
daz es dem mêr wirt bekant:
da der larkant drin rinnet,
der roete ez da beginnet.
saget dem kuenge baldewine,
daz sin triwe an mir shine,
daz hat er mir erzeiget wol.
ich weiz daz mins kummers dol
in also hart muet als mich.
hin zu baldewine sprich,
daz er kome, ob er mege.
dar an sine sinne lege,
ob er kuenc terramern
sins muotes muege verkern.
welhe antwuerte er da vinde,
sin triwe danne nit erwinde,
ern biete mirz zuhant.> -
< herre, ich tuon iu daz bekant
daz fuer war der atmirat
sine riese durch nieman lat.
dar nach tuet als iu behage!
iwer botshaft ich alle sage
dem kuenge von falfunde.
ich bin hie zu lange stunde.
shaffet daz ichz rume.
vil lihte iuch bede ich sume,
iuch und minen lieben herren.
sinen hulden muoz ich verren,
daz ich mich hie gesumet han.
ich wil nit langer hie bestan:
iwern hulden wil ich nigen,
dort kein daz ding verswigen
daz iu zu staten komen kan.>
< ich bit iuch, reine saelig man,>
kyburg diu vil reine sprach,
< daz ir min grozes ungemach
dem kuenge baldewine claget,
und daz mich leit von vraeuden jaget.
wie kuende ich ymmer werden vro,
daz kinde sines vater dro
die soelhen swaere fuegen kan.
von sinem hazze ist manig man
gelegen beidentalben tot.
mine vil lange wernden not
sol er mir helfen wenden.> -
< vrawe, mich mueze pfenden
an sele und an libe got,
ob ich nit wese iwer bot
also daz irz bevindet.
min herre des nit erwindet,
er kome iu als er beste mag.
gein terramer er sich wag.
als er vernam daz terramer
wolte tuon den ueberker,
er besante san die sine
und sprach: « die sarrazine
wellen den tauf uneren,
und gar die sterben leren
die kristen luete sint genant.
wir sueln in lip und lant
helfen wern durch den tauf.
wir kaufen da mit saelden kauf,
daz ist daz reine paradys. »
willehelm, werder markis,
la mich von dir sheiden hin.
gein wer fuege ich dir den gewin
daz blibet ane shande
min herre in disem lande.>
der markis sprach vil sueze:
< ein arbeitlich unmuoze
wil uns zwene sheiden.
kyburg, nu hilf uns beiden
daz wir daz lant gerumen.
waz wir uns hie gesumen,
daz mag uns wol gewerren.> -
< nu manet iwern herren,
den kuenc baldewinen,
daz er nu laze shinen
daz er gewancte an gote nie,
sit daz er den tauf enpfie.
da mit solt du zu lande varn.
er sol die reise nit langer sparn,>
sprach kyburg daz reine wip,
< im sol e min leidig lip
teilen so mit min guot
daz er uns willecliche tuot
getriwen dienst, wa er mag.>
zwei hundert mark man im wag
an die shif die er brahte dar.
der bote da gein nit verbar,
ern nige gein der grozen gebe,
und sprach:< herre, die wile ich lebe,
so ist min dienst iu bereit
mit triwen ane kuendekeit.
daz wizzet zaller stunde.>
sus fuor er gein falfunde
mit vraeuden sunder swaere.
do baldewin diu maere
vernam, diu horte er gerne,
daz des prises tagesterne
wolte setzen sich zu wer.
er sprach:< ich wil im ueber mer
zehen tusent ritter fueren,
die wol getuerrent rueren
ir hende wa man striten sol.
die heiden muezen uns den zol
geben daz sie gar sterbent:
den solt sie hier erwerbent
an uns, die des taufes pflegent.>
< dar nach iwer sinne wegent,>
sprach der getriwe kavasar,
< herre kuenc, nemt des war
daz ir iuch nit sumet dran.
so wol ich nit gesagen kan,
als ez mir enpfolhen ist.
woelt ir iuch sumen lange vrist,
so mag der kuenc terramer
vor iu tuon den ueberker.
daz mag iu komen zu dem boesten.
ich wil iuch, herre, troesten
daz der markis sich so wert
daz manigem heiden wirt beshert
in provenze der tot.
kyburg diu reine iu enbot
daz ir ir leben ruohtet wern;
des woelt ir vater sie behern,
ob erz moehte gefuegen.> -
< minen oeheim solte genuegen
maniger ungefuegen tat,
die er da her vil dicke hat
begangen durch tybalden.
in verluesten manigvalden
ist der voget von baldag.
erste er nu erwerben mag
in des graven lande
merren shaden und shande.
kumt im heymrich von naribon
und siniu kint, diu hohen lon
von dem prise enpfangen hant,
ich weiz fuer war daz sie begant
an den heiden grozen shaden:
in bluote sich muezent baden
ir swert uf alytshanze.
manig wol gesliffen lanze
in die heiden verborgen wirt.
heymrich der alte nit verbirt,
er mache rot sin brunes swert.
heymriches pris ist so wert
daz er vor manigem prise gat,
der doch hoch lop erworben hat.
da mit wil ich besenden,
der triwe muoz genenden
mit mir gein provenzale hin.
gar an angest ich des bin,
ich ensi in drizzic tagen bereit.>
< daz hoehet iwer werdekeit,>
sprach der bote der da was gesant
zu provenzale in daz lant.
baldewin nit langer beite,
zu der verte er sich bereite
kuencliche und vil shone:
gar nach des prises lone
warp der von falfunde.
min kunst nu gerne kunde
der maer iuch wol berihten,
daz ich erste nu muoz tihten
diu maer diu vil wilde sint.
wie gefuer heymriches kint?
daz mueget ir gerne hoern hie.
willehelm zu kyburge gie
und sprach:< vrawe, ich wil varn.>
< so solt du, herre, daz bewarn,>
sprach kyburg diu vil reine,
< du solt nit varn als eine
als du hast gevarn e.
ich waene daz ez misseste
dime hochgelobten prise.
durch guot ich dich daz wise:
var als ein landes herre!
weder du nahe oder verre
blibest, daz ist dir unbekant.
du muost vil lihte manic lant
erriten, e du vindes sie
die uns zu not gestuonden ie.
wolte got, vil lieber markys,
daz wir waern in dem paradys,
so lebten wir gar ane angest.
biz daz wir leben langest,
so tun wir nit wan sorgen.
mir muoz leit nu sorge borgen,
biz daz du kumest her wider.
min vrauede laege da nider,
wan daz mich vraeut ein lieber wân,
den ich zu dinen vriunden han:
daz ich werde nu von in erlost,
daz ist nu min bester trost.
awe! daz mich got werden hiez
und nit sin guete wesen liez
daz ich nie waer worden!
sol mich nu hie ermorden
von des libe ich bin geborn,
so waer min werden baz verborn.
ez wart so leidig nie min sin.
nu wilt du riten von mir hin,
herre, zu dem vierden male.
ich han zu provenzale
gedolt manig herze ser.
so grozes leit geleid ich nie mer,
als daz ich nu muoz liden hie.
der den tot durch uns enpfie,
dem wil ich dich, herre, ergeben.
sin leben daz kan ymmer leben:
ie und ie er lebende was;
da sin ein reiniu maget genas,
do wart er jung und doch so alt
daz siniu jar sint ungezalt.
sin geburt noch geshriben stat,
und wie vil diu jare hat.>
willehelm zu kyburge sprach,
der er zu der hoehsten liebe jach:
< vrawe, nu wil ich von dir
sheiden. daz du riete mir,
min muot kan sich dar stellen.
ich wil fuenfzig gesellen
fuern zu mime gesinde.
nymmer ich des erwinde,
ich tue swaz dir behaget wol.
diner kummerlichen dol
solt du, vrawe, dich bewegen.
nu wil ich geben dir den segen
des der uns alle werden hiez.>
willehelm do des nit enliez,
zu sinem reinen wibe er gieng.
vil nah er sie zu im gevieng
und begunde sie sueze kuessen.
mit wazzers richen guessen
begunde sie die augen netzen,
grozen jamer zu herzen setzen.
do der markis von ir shiet,
diu gotes guete in beriet
so daz sie in kunde wisen,
den reinen werden wisen,
diu da gieng gein portebaliart.
do er in die stat gekam
und er liebiu maer vernam,
daz loys der romaere
da bi malfer waere
und sin wip diu kuenginne,
hete leit sins hertzen sinne,
von dem funde daz verswant.
willehelm der kam zuhant
zu im shone dar gegangen
und wart vil sueze enpfangen
von der kuengin und von loyse.
malfer zu dem markyse
sprach:< gote und mir willekomen!
nu wirt mir gar benomen
waz ich leides ie gepflac.
ez muoz nu miner saelden tac
ertagen von diner kuenfte.
het ich min liep daz fuenfte
bi uns gelieben viern hie!
mir wart wip noch lieber nie
danne kyburg min base.
diu glichet sich dem adamase:
sie ist reine und vil staete.
ey, was ich vraeuden haete,
ob min wunsh war waere!
markys, nu sage diu maere
diu dich her hant getriben.
din lip waer dort beliben,
wan daz dir neizwaz wirret
daz dich an vraeuden irret.>
er sprach:< ich wil dir sagen
und min leit iu beiden clagen:
ich dole herzecliche not.
kuenc baldewin mir enbot,
der getriwe von falfunde,
daz in vil kurzer stunde
terramer woelt ueber mer
mit eime also grozen her
daz er groezers nie gefuorte,
sit mich sin haz ruorte.
da gein min vorhte ist nit ringe.
er enbot mir daz im bringe
ein kuenc, der heizet kyron
und ist von lacedemon,
starker risen wol drizec,
und daz terramer si vlizec
wie er mit der heidenshaft
verderbe kristenliche kraft.
herre kuenc, da ratet zuo
daz er iht an dem riche tuot,
daz ir nymmer ueberwindet.
terramer des nit erwindet,
er kome zu provezale her.>
do sprach der kuenc malfer:
< willehelm, gehabe dich wol!
min stange den heiden git den zol
daz ir vil wirt ertoetet.
der larkant wirt geroetet,
daz im diu luter gar zergat
und nit wan rote varwe hat.
loys, lieber herre und ane,
ich hoere sagen, des riches vane
suel nymmer fuoz entwichen.
welt ir dem riche geswichen,
so wirt diu krone entêret.
iwer sinne dar nach keret
und behabet der krone ir pris.> -
< nu rate mir, wiser markys!
swaz du ratest daz geshiht.> -
< herre, so enlat des niht,
irn gebietet in den richen
den kuengen, armen und richen
den graven und den herren,
den nahen und den verren,
daz sie wern des taufes segen.
welhe der helfe sich bewegen,
die suelt ir haben fuer heiden
und von dem taufen sheiden
und betalle han ir guot.>
< ich bin der daz gerne tuot,>
sprach der kuenc loys.
< willehelm, der kronen pris
wil ich wern, biz ich tot gelige
oder da behabe den sige.
ich getruwe gewinnen ein hêr
daz terramer her uber mêr
kein so grozes nymmer bringet.
groz leit min herze twinget,
daz terramer der atmirat
so dicke daz versuochet hat,
ob er mich moeht entêren
und den glauben verkêren.
des war nu wil ihz im so wern
daz maniger muoz verzern
in sime dienste daz leben.> -
< sun malfer, du solt in geben
die tref mit diner stange,
daz der kurtze und der lange
sueln von dir tot geligen.
des lebens werde mir verzigen,
ich wil selbe sin da mite.
daz ihz alda her vermite,
daz vergebe mir der sueze krist.
malfer, ich wil nit langer vrist
fuer war wesen hie.
ich wil gesprechen dise und die,
die ir krone von mir tragent.
ich weiz wol daz sie nit verzagent,
sie helfen mir wern daz riche.
wir sueln vil ritterliche
in gotes namen tot geligen
oder den heiden an gesigen,
daz ist mines hertzen ger.>
do sprach der kuenc malfer:
< ez ist rehter kuenges muot,
wa ir wert des riches guot.
ob ir nit des riches haetet,
wa ir willehelme helfe taetet,
des soelt ir iuch cleine shamen,
sin swester von iu hat den namen
daz sie heizt ein kuengin.> -
< malfer, la die rede sin.
wizze fuer war, ich bringe ein her,
kumt terramer ueber mer,
daz in diu vart geriwet.
mit staete dir si vertriwet,
daz ich kome so ich beste mag.
ich nenne dir einen tag,
daz merke, lieber markys,
zu leny bi paris,
da min jungste sammenunge wirt.
wizze, du bist unverirt,
ich welle dir helfen tungen
alytshantz mit maniger zungen,
die kuennen die heiden sprechen.
ich wil dir helfen rechen
diner swester sun fivianzen,
den jungen, prises glanzen,
und anders manigen werden degen,
die da von sint tot gelegen.
min vane sol fuer sich rucken,
der heiden her so drucken
daz sie shiere ligen tot.> -
< herre kuenc, nu wirt iu not,
wie vaste ir daz riche wert,
iu sint zwene lone da von beshert:
uf erden hie der welte pris
und zu hymel daz paradys.>
diu kuengin an ir bruoder sach,
zuo dem si vil sueze sprach:
< wizze daz ich dich minne
mit herzen und mit sinne.
und bedarf der kuenc soldes,
ich gibe im durch dich goldes
daz ez in dunket gar zu vil.
dem gib ihz swer im dienen wil.
wir sueln da vor nit guotes sparn.
ich wil mit dem kuenge varn
und sehen din vil reines wip.
wol sie daz ir kuesher lip
ist an lobe also breit!
kummer den ir hertze treit,
daz sie da vor ist genesen,
daz mag wol ein wunder wesen.
mir tut der gedinge wol
daz ich ir lip gesehen sol.
mirst leit daz ich sie nie gesach.>
der markis vil suoze sprach:
< gnade, liebiu vrawe min,
ir suelt mir genaedig sin
wider den kuenc loysen.
an den willen suelt ir in wisen,
daz er kome so er beste muege.> -
< bruder, ob e sich selbe truege,......
daz waer sin vriunt der beste,
von erste biz zu leste
waer diu krone enkroenet
und ymmer mer gehoenet.
merke was ich spriche:
e er der wêr entwiche,
daz gelaube, lieber markys,
er verspraeche e daz paradys,
daz er daz nymmer gesaehe.
bruoder, ob ich dir verjaehe,
daz nit waer war geseit,
daz krancte mine werdekeit.> -
< des gnade ich iu beiden.
nu wil ich von iu sheiden
und varn gein naribon hin.
ist daz ich vinde lebendig in
und siniu wol gepristen kint,
die bnamen mine bruoder sint,
ich weiz wol daz sie des nit enlant,
als sie min leit vernomen hant,
sie enhelfen rechen den gewalt,
den uf mich briwet tybalt.>
da sprach rennewartes fruht:
< la varn dinr gedaenke suht,
markis, und gehabe dich wol.
zu diner kummerlichen dol
min lip mit triwen dir gestat.
nu ruoche hoern minen rat:
so du kumes zu naribone,
so enpfahet dich vil shone
din vater und din muoter.
markis, herre vil guoter,
so du din ding verendes,
so sich daz du wendes
dinen muot hin gein prides.
wie du die vart vermides,
so enruochet din diu saelde niht.
als min vater dich ersiht
und er dins leides innen wirt,
sin lip nymmer daz verbirt,
ern tuo mit dir die dannen vart.
wir zwene machen helme shart,
und wirt ir lip so versniten
daz ein sterben wirt unvermiten.
ich enwil dir fuern niemen
wan die biz uf die riemen
die shilte getuerren verhawen.
ich laze die heiden shawen
daz wir glauben an den krist
der geborn von einer maegde ist.> -
< malfer, nu lon dir got
daz du mines lasters spot
mir wilt helfen wenden.
malfer, ich wil genenden
und langer nit beliben hie,
den suochen der mich nie verlie
und der min giht zu kinde!
swie ich in lebendig vinde,
so ist zergangen min ungemach.>
hoert was heiles im geshach:
innen daz er urlaup nam,
ein ritter vaste geilet kam
und brahte disiu maere,
daz heymrich komen waere,
der gepriste von naribon,
des lob ie hete hellen don,
und siner suene wol viere.
got kan wol helfen shiere
swem er wil genaedig sin.
daz wart an willehelme shin.
got kunde in beruochen,
die er da solte suochen
und nah in durch riten manic lant,
daz er die ane suochen vant.
da die fuersten warn komen
und daz zu hove wart vernomen,
sie begunden gein in gahen
und sie vil suoze enpfahen.
diu kuengin kam da mite
und trat nit vrawen trite,
wann sie vil vaste gahte.
da sie zu in genahte,
sie kuste sie alle an den munt
und sprach:< ez ist manic stunt
daz iuch min auge nie gesach.>
heymrich vil suoze sprach:
< vrawe, daz wir iuch han gesehen,
daz ist gar da von geshehen:
uns wart gesaget ein maere
daz hie ein kuenc waere,
und daz der hieze malfer
( durch den sin wir komen her),
und er si rennewartes kint.
min vraeude ist lange gewesen blint
diu etteswenne lieht glaste.
von disem vil werden gaste
wirt mir mins kummers buoz,
so daz ich vraeude pflegen muoz.
vrawe kuengin, zeige in mir.> -
< vater, sich! er stet bi dir.
du gesaehe nie so shoenen man.> -
< vrawe kuengin und an,
ir welt mich loben gar zu vil,
und machet daz ich waenen wil,
ich si der ich doch nit enbin:
und han ich rehten mannes sin,
so suelt ir lobes mich erlan
wan des ich die volge han.> -
< wol mich, herze liebiu vruht,
daz du erkennest eren zuht!
vil wol daz mime hertzen tuot.
din lib ist mines libes bluot.
din lib ist von mir geborn.
sun, dir sol nit wesen zorn
swa ich dich lobes rueme
und dine shoene blueme
nit wan von der warn tat.
din lip gar die volge hat:
swa man shoene an lueten welt,
da ist din shoene uz gezelt.>
da disiu rede von in geshach,
die fuersten fuorn an ir gemach
daz in da was gemachet:
an koste nit verswachet
was diu pflege die man in bot.
der markys sprach:< miner grozen not
wil ich, vater, iu verjehen.
swa mir iht leides ist geshehen,
daz waz ein wint untz her.
an iwer gnade ich helfe ger.
der bedarf wol min lip
und kyburg daz arme wip,
uf iwer gnade ich ir gehiez
daz iwer helfe sie loste.> -
< markys, ich kume zu troste
kyburge und dir, liebes kint.
ir zwei mir geliche bint:
sie ist mir liep, du bist mir sam.
der durch uns ein sterben nam
an dem cruece, der rihte daz,
daz terramer so grozen haz
mag gehan gein sime kinde.
nymmer ich des erwinde,
ich engehelfe iu beiden von der not,
oder ich gelige bi iu tot
und diner brueder viere.
manige riche baniere
sol man hie von uns shawen.
aber sueln wir swerten hawen
die heiden, als sie von holtze sin.
fuer war ich lege der sarrazin
mit miner hant so manigen tot
daz der larkant wirt so rot
daz im der luter entrinnet
von ir bluote daz drin rinnet.
dine brueder die hie stant
nammer ungerochen lant
die vil grozen herze ser
die der kuenc terramer
begat an disem lande.
daz laster und diu shande
ist der die sint getaufet.
ez wirt von uns gekaufet
daz paradys mit den slegen
die wir uf die heiden legen,
daz sie da von muezen sterben.
miniu kint, ir suelt erben
swaz ich prises han erstriten.
von miner hant ist versniten
manic helm der was herte,
wie vaste sich do werte
der den helm zu haubte truog.
wir sueln den grozen unfuog
an terramere rechen
und wenden daz ansprechen
daz tybalt an kyburge tuot.>
< vater, nu hoere minen muot,>
sprach der pfalntzgrave berhtram,
< keins dinges mich nie baz gezam,
daz ich mit tybalde strite.
min hant in lihte also versnite
daz der tot in nit verbaere
und kyburg gar ledig waere.
ich enwaiz was ich me reche,
wan glaube was ich spreche,
bruoder, ich bringe dir ein her,
ezn si daz mirz got erwer,
des du blibest ane shame
und min fuerstenlicher name.>
< du sprichest wol>, sprach arnalt,
des herze was gein ellen balt,
der fuerste von gerunde.
< niemanne ich fuer mich guende
der dem vogte von baldag
nymmer getaete keinen slag
nit wan von minen handen.
ich gewinne disen landen
ein vride vor terramere.
ich entroeste dich nit mere
wan daz ich bringe dir ein her,
ezn si daz mirz got erwer,
daz da muoz vil der heiden
von dem lebne sheiden.>
do sprach buobe von kummarzi:
< ich enwirde nymmer leides vri,
e daz der kuenc terramer
gewinnet gar die herze ser
di er uns dicke hat getan.
bruoder, wis des ane wan,
ich enfuere dir die rittershaft,
die an der heidenlichen kraft
rechent swaz uns ie geshach.>
sin bruoder bernhart do sprach:
< willehelm, ich wil dir gestan
mit allen den die ich mag gehan.
mir ist liep, wirt der vil.
geshiht ez als ich waenen wil,
min lip dir den dienst tuot
der alle die cristen dunket guot.
sie sueln erclengen manig swert.>
do sprach der fuerste gillebert:
< ich han din helfe wol vernomen;
willehelm, ich wil dir komen
mit eime her wol so groz
daz kein fuerste min genoz
kein groezers nit enfueret.
ez wirt mit slegen gerueret
von in daz der heiden her
gein uns belibet ane wer.
vater, wir soelten ez hie rumen.
wir muegen uns gar versumen,
ergrifet terramer die habe.
ez ist also ich vernomen habe:
er fuort von rittern alsoelhe kraft
daz er nie von der heidenshaft
gefuorte ritter mere.
ez ist zit der hin kere,
wellen wir den glauben wern
und nit uns prises lan behern.>
da sprach heymrich, der fuerste wert:
< du hast war, sun gillebert.
daz sumen swachet manigen pris.
aller kuenge voget loys,
die da hat der tauf genetzet,
iwer ding gar dar nach setzet
wie ir erwert daz riche!
und swenne ich iu geswiche,
ich und miniu werden kint,
der hie viere bi mir sint,
so mueze uns got da wenken
da er uns suelle bedenken,
die den glauben rehte hant.>
< die triwe die ir an mir begant,>
sprach der werde kuenc loys,
< des gebe iu got daz paradys.
heymrich von naribone,
wizze, ich wer die krone
daz ich da bi tot belige
oder terramer an gesige.
ir triwe erwerbent wol ein her,
swaz heiden kumet ueber mer,
daz wir den wol angesigen.
wir sueln nit langer stille ligen,>
sprach loys der romaere,
< woelte got daz ich waere
swa mir waer daz beste.
heymrich, ich fuere die geste
die so verre gesezzen sint,
du bekennest sie und diniu kint,
so ist nieman der sie erkenne.> -
< wilt du daz ich sie nenne?> -
< nein, herre, lat sie ungenant.
ir muezet nennen manic lant
und dar zu manigen werden man.
fuer war baz iu nieman gan
daz iwer her werde breit
und baz zu rittershaft bereit.>
da under in diu rede geshach,
willehelm vil suoze sprach:
< vater, hoere minen muot
und rate was dich dunke guot.
ich wil zu lande senden,
kyburge kummer wenden
der irm hertzen wonet bi.
wie mir hie gelungen si,
daz wil ich dar enbieten.> -
< ob wir daz wider rieten,
darumme soeltes duz nit lan.>
sa zehant wart daz getan:
kyburge er diu maer enbot.
daz maer sa ir herzen not
gar von leides stricke enbant.
kyburg was siner vraeuden pfant,
do was sie sinr vraeuden stam.
der sheit alsus ein ende nam:
der eine fuor hin, der ander her,
als ie was des mannes ger.
do was geshehen daz sheiden,
do begundens uf die heiden
mit vlize werben vaste.
loys vil manigem gaste
da sine brieve sante.
mit vlize er sie mante,
daz sie im alle kaemen,
als sie die brieve vernaemen,
an den shoenen plan zu bandit,
da wurde in alles kummers quit
und sie wuerden alle rich.
wie gefuor der fuerste heymrich
mit sinen werden kinden?
sie enwolten nit erwinden
daz sie gelobet haten.
mit vlize sie da baten
die vriunde mit den gesten.
in kamen gar die besten
hin an die samenunge.
kuende iu nu min zunge
gesagen gar diu maere,
wie gefur der lobebaere
willehelm, der wol geflorte,
iwer lip daz gerne horte;
doch wil ihz iuch berihten.
ez begunde zu im pflihten
diu saelde uf der dane vart,
do er shiet von portebaliart.
got kunde den markysen
mit siner guete wisen
gein averne in daz lant.
im was diu straze wol bekant
da er rennewarten suohte.
als in des got beruohte,
wan er wart leides ane,
hin zu sante juliane
was er komen vil snelle.
da vant er in der zelle
sinen swager rennewarten,
vil harte lang gebarten
und gende in einer kappen.
vil harte wol gehofter knappen
hin gein den rittern giengen.
vil shone sie die enpfiengen.
rennewart da nit enlie,
den markis er shone enpfie
und die mit im kamen.
< innummerdummenamen,>
sprach da bruder rennewart,
< markys, was meinet her din vart?
des wundert mich vil sere.
ez ist lang daz ich nit mere
keinen man gesach so gerne
in dem lande hie ze averne,
als ich dich, markis, han gesehen.
durch got nu ruoche mir verjehen
was dir leides werre,
du bist geriten so verre.> -
< rennewart, daz wil ich dir sagen:
ich bin komen her durch clagen.
daz vernim mit guoten siten.
din swester kyburg tuot dich biten,
daz du sie aber nerst
und tybalde werst
daz er sie niht entoete
noch keiner dinge noete,
daz dem taufe missestat.
terramer der atmirat,
der iwer beider vater ist,
der wil in kurtzer vrist
aber komen mit eime her,
daz er so grozes ueber mer
nie braht zu keiner stunde.
kuenc baldewin von falfunde
disiu maer mir enbot.
wirt ich enbunden von dirre not,
daz muoz an diner helfe sin.
kuenc malfer und baldewin
die koment mit zwein grozen hern
und wellent den tauf mir helfen wern,
und loys der krone vogt
gein den heiden also zogt
daz nie me diu krone
mit rittern gefuor so shone.
die kuenge er alle fueret
die hat der rauf gerueret.
ez wart nie grozer hervart.
ich vant zu portebaliart
den getriwen kuenc loysen.
da begunde got mir prisen
mine saelde, daz min vater kam
und min bruoder berhtram,
und dar zuo miner brueder dri,
bernhart, buobe von kommarzi,
der vierde daz was arnalt.
die hant ir helfe mir bezalt,
die sie bringent mir zu wer
gein der heidenshefte her.
nu bedenke, lieber rennewart,
ob kyburg ie din swester wart,
und hilf dem reinen wibe
daz ir daz leben blibe.> -
< markys, din leides clagen
kan die vraeude mir verjagen.
daz wil ich wendende sin.
kuenc malfer und baldewin,
die bede kuenge helfent dir.
hete min sun gevolget mir,
daz wir heten die heiden
von dem lebne gesheiden,
so waer uns dirre sorgen rat.
terramere dem atmirat
wil ich fuegen soelhen shaden,
da von leides wirt beladen
sin hertze und sin valsher lip.
ez muezen alliu guoten wip
begiezzen wol ir wange.
mir enbreste diu stange,
ich fuege im lange wernde not.
ez sol von minen handen tot
vil der werden heiden ligen
und diu kristenheit gesigen.
wir sueln den appet suochen,
ob sin milte kuenne ruochen
iuch guoter handelunge hie.>
rennewart fuer den fuersten gie
hin da er den appet vant.
der appet gienc gein im zehant
und enpfieng den prises richen
vil harte minneclichen.
rennewart sprach:< sehet an,
ob ir disen werden man,
lieber herre, erkennen mueget.
ich waene daz ir nit behueget
daz wir mit ein ander von hinnen
fuern. ich wil iu entrinnen
und dort den gelauben wern,
oder da den lip verzern,
nit wan durch gotes hulde.
keine suendecliche shulde
wil ich verdienen mit der tat:
min vater waz der atmirat.
da ich mich da taufen liez,
als mich der byshof johan hiez,
da wurden wir gesheiden:
ich cristen und er heiden.
da von ist er min vater niht:
disiu saelicliche geshiht
nennet mich ein gotes kint,
als alle guote cristen sint.
ich sol kuenc terramern
etlilchen kummer lern:
der voget ist zu baldag,
manigen ungefuegen slag
sol er von mir enpfahen.
und kume ich im so nahen
daz ich in mag erreichen,
in sol mit slegen streichen
also min swaeriu stange
daz wert sin leben unlange.>
der appet sprach zu rennewart:
< erlaube ich dir nit die vart,
du wilt doch von hinnen varn.
nu sol min zuht sich des bewarn
daz ich die vart erlaube dir.
rennewart, du tuost mit mir,
suzer man vil unveiger,
als tunt die irren beiger,
so er zu eim gebure fuoter gert,
ob er der bete in nit gewert,
er sprichet: « lieber meister min,
gebt mir daz fuoter! ez muoz sin. »
rennewart, dins herzen muot
den beigern hie geliche tuot.
erlaube ich dir der verte niht,
diu vart doch von dir geshiht.
da von wil ich, saelig man,
dich nit verdienen lan den ban
und wil erlauben dir die vart,
und la mit slegen ungespart,
swa du muegest, die heiden.
du solt ir keinen sheiden:
vater, bruoder, noch den lantman.
nit baz ich dich gewisen kan:
slach die heiden alle nider,
so kumest du sunden bar her wider!>
< meister, daz wirt von mir getan,
sit ihz iwer urlaup han,>
rennewart vil suoze sprach.
< nu suelt ir shaffen guot gemach
dem markyse und den sinen gar,
swenne er vruo von hinnen var,
daz erz iu sage danne dang.
diu handelunge ist krang,
swa man in dem closter wiset.>
< ich gib im daz er wol geniset,>
sprach der appet,< dise vrist:
swa guoter wille bi armuot ist,
die pflege sol man zu guote han.
da mit wil ich von iu gan
und shaffen was ich guotes mag.>
keins mannes man nie baz gepflag
danne sin da gepflegen wart.
markis und rennewart
nigen beide umme daz pflegen,
do sie shieden dan: manigen segen
gab in der appet reine.
willehelmes leit was kleine
daz rennewart fuor mit im.
ich enweiz wa ich die kunst nim,
der mir vil not doch waere.
ez werdent wildiu maere
diu ich nu erst muoz tihten.
min kunst diu sol sich pflihten
zu mines hertzen sinne.
ich vuerhte daz mir zerrinne
der kuenste e der stunde.
swie wol ich tihten kunde,
des bedorft ich nie so wol:
ob ich diu lant iu nennen sol,
dar zu der lande herren gar
die beidentalben komen dar,
des muoz ich haben arbeit.
daz ihz lieze ungeseit,
daz waer also guot getan,
wan daz ihz so verre han
getihtet: ob ihz nu lieze,
ich waene, daz shande hieze.
nu hoeret der maere hort
und manig wol gesprochen wort
von minnen und von rittershaft!
von rittern kam nie groezer kraft
zu samne in keime lande mer
danne die brahte terramer.
er fuorte manigen degen,
die sich getorsten wol bewegen
des libes durch prises tat.
wie manigen kuenc der atmirat
brahte, der was also gnuog
daz kume sie daz mer getruog.
wie fuor da der kuenc loys?
durch willehelmen den markys
da braht er nah die kunge gar
der zungen namen des taufes war.
ich wil sie lazen ungenant,
biz daz ich iu tuon bekant,
mit vraeuden sunder leide
wie man die fuersten beide
da zu orense enpfieng.
kyburg gein ir bruoder gieng
und sprach:< wis gote willekomen!
von diner kunft ist mir benomen
swaz ich leides ie gepflag.
ich gelebte nie so lieben tag
so daz ich dich gesehen han.>
ez wart nie so lieber gruoz getan
von zwein geswisteriden.
kyburg die muoste miden
sorge und herzeliche not:
rennewartes kunft ir daz gebot.
hey, kuenstericher wolfram!
daz nit dem suozen got gezam,
do er nit langer solte leben,
daz mir waer sin kunst gegeben,
so waer ich ane angest gar:
ich wolte benennen die grozen shar
wan braht zu beiden siten,
daz nie man gesach kein striten,
daz waer so rehte ritterlich.
ich von turheim ulrich
woelte niht er sin gewesen.
er ist tot und ich genesen.
da von wil ich versuochen,
ob min kunst des welle ruochen,
sit ich pflige des er da pflag.
wie gefuor der vogt von baldag?
daz sage ich als ich beste kan.
terramer der riche man
fuorte manigen kuenc her,
da er tet den uber ker.
er fuorte vil der kuenge hie
die im e gedienten nie.
dar zu die kuenge fuoren
die malfer des swuoren
daz sie im gedienten nymmer me.
ich waene daz ez misseste,
swer lobet mit valshen eiden.
daz wirret nit den heiden,
ez tuont genuoge cristen,
die hie nach valshen listen
dicke meinz hant gesworn,
beide nider und hoch geborn.
der sprache da mit ist genuog.
ich wil lan den unfuog,
daz ich kein unbilde sage.
swaz ein regen siben tage
tropfen nider geguezze,
der sage iuch verdruezze.
dannoch solte terramer
han gefueret ritter mer
gein den kristen zeinem male
hin gein provenzale.
ich enweiz nit ob ez geshach.
diu aventuere mir des verjach
daz kein sin her wuerde so groz.
ir waz vil die sine genoz
wol an der edel hiezen.
ich beginne iu noch entsliezen
ir namen und ir witiu lant.
nu begunde got mit siner hant
den gelauben vaste wern
gein den ungefuegen hern
diu terramer fuern kunde.
ob loys der kuenc erwuende?
nein. zu provenzale er kam,
daz ez dem riche wol gezam.
er brahte manigen werden gast,
den keinr dinge niht gebrast
waz ein ritter solte han.
fuer orense uf den plan
loys der kuenc sich leite.
wie waer sins heres breite?
ueber breit, sus horte ich sagen.
ez wuerde uf alytshantz geslagen
harte vil der pavilune.
mahtis roys der arragune
vil manigen ritter brahte.
ich waene, im nit versmahte,
der hete von im die krone.
des kam er im vil shone:
sehs tusent ritter braht er dar.
da des loys wart gewar,
er dankte im vil sere.
loyse kam mere:
bonalde von mafarren,
des hêr kunde niht harren:
er gahte vaste gein der wer.
er und sin michel her
kunden wol shilte shroten
und machen manigen toten
von den werden sarrazinen.
was taete mit den sinen
bonalde von yspanie
und sin bruoder von britanie.
der hoch gelobte pantone?
sie kamen beide shone
und fuorten ritter also vil
daz ich die zal lazen wil.
wie fuor vivar der galyzeis
und pirrepant der waleis?
sie brahten manigen ritter wert,
von den vaste wart gegert
der heiden her zerfuren.
den strik mit helmes snueren
alle sie vil wol kunden.
fuer sich sie nieman gunden
der an die heiden da kaeme
und mit strite pris da naeme.
daz nennen wuerde da harte groz,
nante ich gar die der tauf begoz.
ungerne ihz verbaere,
nu hat sie mir daz maere
getan niht alle bekant.
doch sage ich daz von engellant
der kuenc kam dar vil groze
selbe dritte siner genoze,
und brahten dar die rittershaft
so groz daz keines kuenges kraft
da gein mohte sich gewegen.
diz tet er durch des taufes segen
und niht zu liebe loyse.
er wolte daz paradyse
mit sime dienste erwerben.
da von muoste vil verderben
des hers daz der atmirat
zu provenzale gefueret hat.
wie kam der kuenc von tennemarg?
sin rittershaft sich wenic barg,
da man da solte striten:
er mohte niht gebiten,
als er ersach die heiden,
so waz ez ungesheiden.
von tennemarg andreas
also baldes herzen was
daz nie bezzer ritter wart.
er gediente an dirre vart
gotes lon, der welte pris.
wie kam der kuenc gameris
der getriwe von norwaege?
man giht im daz er pflaege
vil guoter rittershefte
mit getaete und mit krefte.
er kam also shone dar
daz da keins kuenges shar
baz nach prise warp;
da von der heiden vil erstarp.
wie kam der werde heymrich,
des lip was ie tugende rich,
gevarn mit sinen kinden?
man kunde da nieman vinden
under al des hers flueten,
die harter die heiden mueten
mit stichen und mit slegen vil.
von den tuetshen ich nu wil
sagen: da die dar kamen,
den tot vil der heiden namen
von den swerten die sie truogen.
sie stachen und ersluogen
die heiden daz da nieman mer.
nu was der kuenc terramer
komen nit maniger hande her
in die habe her ueber mer.
doch zun selben stunden
was baldewin von falfunden
komen und brahte betalle sie
die sich getaufet heten hie.
nu muoz ich sorgen vil
e ich den bringe baz an daz zil
mit worten wol gefuege,
wie der staeche und der sluege
und wie der ertretet wart.
was baldewin und rennewart
taeten und der kuenc malfer?
da was in dirre also der:
swen sie mohten ergahen,
der muoste den tot enpfahen.
nu wirt daz langer nit gespart,
wie der strit erhaben wart,
daz enwelle ich sagen iu.
terramer der teilt in driu
sin her gein der kristenheit.
do was daz driteil ie so breit
daz drie kamen an einen.
kunde gotes helfe sie meinen,
daz zam siner guete wol.
von den risen ich iu sagen sol,
die brahte der kuenc kyron
terramer shuof zuo dem her
vier risen zu durch wer,
daz sie in huelfen vristen
daz leben gein den kristen,
den er wol shaden gunde
do erhorte daz von falfunde
baldewin was komen her,
rennewart und malfer,
da was sins hertzen vorhte
daz man in gar entworhte.
terramer, der vogt von baldag,
orense aller naehest lag
danne kein kuenc taete.
sin her vil bereite hete
und lag sehs tageweide.
nu wurden zu rate sie beide
tybalt und kuenc terramer,
wie sie eine groze herze ser
kyburge moehten gefuegen
und willehelmen ersluegen.
der rat wart gestaetet gar.
sie santen einen boten dar,
einen guten sprechaere,
daz erseite disiu maere,
daz er waer ir sunes bote.
der pedun hiez maryote.
alsus schiet er von in dan
und vant kyburge und ir man
guetliche ein ander bi
und gar von untrewen fri,
da er in ir schoz lac
slafende. wes kyburge pflac?
da nete sie ein pavelun
kleine von samit brun.
in daz gezelt der pedun gienc.
kyburc in vil schon enpfienc
und fragete waz er wolde.
der peduon sprach:< ich solde
iuch sagen, vrawe, maere,
ob ez iwer wille waere.>
sie sprach:< guot kint, nu sage
swaz zu sagen dir behage.>
der pedun sprach:< mich hat gesant
dem ir zu muoter sit erkant.
von der warheit ich daz weiz,
ein kuenc der heizet hemereiz,
daz er wolte iuch gesehen,
moehte ez mit fuoge geshehen.> -
< sage im daz im min triwe giht,
daz in min auge gerne siht,
wan er ist mins herzen vruht,
swie er mir manige leides suht
habe gefueget. ane shulde
enbir ich ir aller hulde.
nu heiz in shier komen her!> -
< an iwer gnade ich, vrawe, ger
daz er sicher suele sin,
daz im geshehe keines leides pin
oder kein herzelichiu riwe.> -
< daz habe uf mine triwe!
er lag under miner brust.
sin tot waer mir ein verlust,
da von ich vraeude enbaere.> -
< vrawe, diu guoten maere
sage ich iwerm kinde
zuhant als ich in vinde.>
da mit der bote dannen shiet.
swaz ir valsher muot geriet,
hemereiz der kuenc vil reine
weste der maer vil cleine
die der riche atmirate
von im dar enboten hate
kyburge, diu in gebar.
nu was der bote komen dar
da er terrameren vant.
als er diu maer im enbant,
da was er gote willekomen.
er sprach:< nu wirt mir benomen,
swaz ich leides ie gepflag,
swie ich daz volenden mag.>
da mit fuor er zuhant
da hin da er kyburge vant,
mit zehen siner genozen.
da sah er in ir shozen
willehelmen slafen sere.
er sprach:< vil gar min ere
han ich von dir verlorn
und manigen ritter hochgeborn.
den goten du entrunnen bist
und hast gehabet dich an krist.
daz arnest du, unsaelig wip.
ich wil toten dinen lip,
daz sage ich dir zware.>
er vieng sie bi dem hare
und begunde sie raufen harte.
tybalt ir gewant zerzarte.
willehelm da von ershricte.
da er terramern erblicte,
er nam sin swert daz bi im lag.
eines sites er ie pflag:
ern gienc des swertes nie ane.
nu shein vil lieht der mane:
in der naht diu not geshach.
daz swert er uz der sheiden brach
und lief vaste an terrameren;
den wolt er sterben leren.
do vloch er von im dannen
mit allen sinen mannen.
doch rach er so den unfuog
daz er zwene kuenge sluog,
die mit im waren komen dar.
der eine der hiez ezelar
und der ander vrifulessete,
der groze wirde hete
under allen den sarrazinen.
terramern kunden pinen,
do er diu maere vernam,
sin herze wart an vraeuden lam
und wolte vil nahe verzagen:
er vorhte sa daz nach jagen.
er gahte vil deste vaster.
sin nam der hete laster,
der an wirde was vil hoch:
willehelmen er alleine vloch.
sin ere er da mit krancte.
von der straze er dicke wancte
biz daz er kam in sin gezelt.
er wolte nit daz al diu welt
solte wesen sin eigen gar,
daz er aber waer komen dar.
nu huop sich ein grozer shal
in beiden hern ueber al,
under den heiden und under den kristen,
die beidentalb nit wisten
waz terramer hete gestalt,
wan eine der kuenc tybalt
und die mit im kamen dar,
den was ez unverborgen gar.
swie sie mit im dar kamen,
den gewin den sie da namen,
des sol sie nieman vragen.
die kuenge die da tot lagen
die hiez kyburg daz reine wip
uf heben und sante ir lip
ir sune, kuenge hemereize,
und hiez im clagen vil heize
die ungefuegen missetat
die an ir begieng der atmirat:
der ir vater waer genant,
der hete boten hin zu ir gesant,
als ez sine boten waeren.
diu botshaft kuende ervaern
ir triwe, daz der valsh geshach.
hemereize was daz ungemach,
daz man diu maer von im dar enbot
da von sin muoter ligen tot
soelte; daz clagte er sere
und sprach zu terramere:
< herre, wie ir sit min ane,
so hat ir missetan dar ane
daz iwer lip ir ie enbot
diu durch mich mueterliche not
leit, da mich gebar ir lip.
swer toetet daz vil reine wip,
der huete sins libes ymmer me
vor mir biz daz diu welt ste.
ich muoz sie zu einer muoter han.
min muoter hat nit missetan,
ob ir guete des gezam
daz sie den tuersten ritter nam,
der deheinr ie uf oersh gesaz.
ich wil nit sprechen fuerbaz,
wan swer fueget miner muoter leit,
daz ez min hertze mit ir treit,
ez si vater oder der herre.
wedriu sippe ist diu verre,
die vater oder muoter git?
diu swaere buerde uf ir gelit,
wan sie si vierzec wochen treit.
vater, swaz ich ie gestreit
durch miner muoter missevarn,
daz wil ich ymmer me bewarn.
herre kuenc terramer,
ir habt wol die herze ser
errochen an der muoter min:
hie stat wol der rache shin
an disen kuengen hoch geborn:
die sint umme sus verlorn.
nu warn doch da kuenge wert
der keinr nie gezucte swert,
des muoz iwer grozer name
ymmer me sin in shame.
min vater, der kuenc tybalt,
des ellen daz kan wesen balt,
swa man eine valshe tat
sol prueven. hey welh ein rat
von einem man der krone treit!
ich weiz fuer war daz diz leit
der markis noch so richet
daz man slehet und stichet,
des al die heidenshaft bevilt
und wirt mit swerten so gespilt
daz e der strit was ein wint.> -
< ich gehorte nie kindes kint
sinen anen also gestrafen.
welles du nit tragen wafen,
so lebe dir mit gemache!
under uns zwein nit mache
des wir gewinnen shande.
du gedenkes nit der lande
der du von minen handen pfligest:
swenne du dich min bewigest,
so lit din pris da nider.
hemereiz, nu kere wider
und laz ez ligen als ez lige!> -
< nymmer ich des mich bewige,
ich enclage miner muoter leit.
die grozen not, die sie leit,
und het ich die gesehen,
diu kuende nymmer sin geshehen.
ich hete daz mit bete erwant
daz an sie nymmer iwer hant
waer komen durch keinen zorn;
daz ez waer von iu verborn,
darumme daz ding ich taete
daz man zu sagen haete.
min leit daz ist unwendig.
nu bin ich des genendig,
ich wil zu miner muoter.>
< nein, lieber sun vil guoter,>
sprach tybalt:< hemereiz erwint!
du bist doch unser beider kint.
wilt du die so minnen
die ir goten kunde entrinnen,
daz wirt dir gein in shaden.
saehes du sie uf dem rade
sitzen umme die missetat
die sie an mir begangen hat,
des soelte sich din herze vraewen.
du solt varn lan daz draewen
daz du durch sie tuost.
wizze daz du ymmer muost
der gote hulde drumme enbern,
kan die din herze minne wern.>
also sprach der kuenc tybalt.
< swes kraft fueret den gewalt
daz er den hymel gemachet hat,
den wil ich fuer den atmirat
an gewelte ymmer hellen
und zu eime herren zellen.> -
< waz spriches du, kuenc hemereiz?
ich waen, din sin luetzel weiz
wie gewaltic mahmet ist.
hat dir diner muoter krist
gegeben diner krone lant?
ez tet appollo und tervigant.
der gnade hat ez dir gegeben.
wilt du mit gemache leben,
so la dinen gernden muot,
oder ich bin der dir tuot
vil nahe gende herzeser.> -
< herre kuenc terramer,
tuot dar nach swaz iu behage.
nymmer ich dar an verzage,
ich ensi miner muoter holt.
ob alle diu erde waere golt,
der woelt ich mich bewegen.
der kan des paradyses pflegen,
des gnade min so pfliget
daz iwer dro mich ringe wiget.
zuo dem wil ich nu keren.
iuch, kuenc terrameren,
min lip nymmer geminnet.
an swen min muoter sinnet,
an den selben wil ich sinnen
und gar mit hertzen minnen
und iwer vil gar verzihen.
trutz daz ir getuerret lihen
min lant deheim lebenden man!
der rede ich dir vil gar verban.>
do sprach terramer sin ane:
< hemereiz, vil lieber man, ich mane
dich diner triwen vil staete,
und ob ich ie iht getaete
durch dich, daz sich gein triwen zoch,
din name ist vil nahe also hoch
an wirde so der mine.
keim lebenden sarrazine
so wol ich mins guotes gan
nach mir, so dir, saelig man.
hemereiz sun, des gedenke!
dine hohen art nit krenke!
wandel dins hertzen muot!
ich wil dir lazen gar min guot
fuer war nach minem libe.
wirt dem verfluohten wibe
nymmer holt, des bit ich dich.
ich wil drumme begeben mich
der vogtei zu baldag,
dar an min hoehstiu wirde lag,
und daz du herre da sist,
ob du des muotes dich begist
und wilt du nach mime willen leben,
darumme wil ich dir mere geben
minen gewalt zu nynive.
din reizzen tuot mir also we
daz nie leit herze so gebant.
mir ist leides not alrerst bekant.
den strik solt du enbinden:
la dine ger erwinden,
so mag mir min leit entwichen,
und muoz an vraeuden richen.>
hemereiz vil shone sprach:
< herre kuenc, iwer ungemach
wil ich da mit stillen
daz ich lebe nach iwerm willen
vil gar ane gabe solt.
ich ensoelte nymmer werden holt
den man mir zu vater git.
herre kuenc, ez ist groz zit
daz die boten von iu sheiden,
die iu die toten heiden
von miner muoter brahten her.
eins geleites ich in ger.>
da sprach der kuenc terramer:
< sit min hertzeliches ser
und du nit hast geshendet
din geslaehte mit den werden goten,
ich wil diner muoter boten
vil wol hin beleiten
und des nit langer beiten.>
sa zu stunde daz geshach.
hemereiz zu den boten sprach:
< miner muoter von mir saget,
wie ich habe ir leit geclaget,
und daz in mime herzen lit
alle mine lebende zit.
also sere ez mich muet
daz ez mir ymmer kummer bluet,
und daz ich sie gesehen welle,
swenne ez sich gestelle
daz ez mit fuege wesen kan.
und saget dem saeligen man
willehelme, daz ich daz leit,
daz min muoter kummer treit,
ymmer zu herzen mizze
und nymmer des vergizze,
und daz im got der sueze
sin ere bewarn mueze.
da mit wil ich iuch ergeben
an dem stat der kristen leben.>
nu shieden sie vro von dan
und seiten dem werden man
disiu gar guoten maere,
und wie leit hemereize waere
siner muoter ungemach,
und wie vaste er sie versprach
gein ir vater dem atmirate,
und wie nah er sich hate
genetzet in des taufes bat,
wan daz in terramer erbat,
dest war mit vil hoher bet,
leider daz erz nit getet.
< ich gedinge, er kom ez abe,
als ich e vernomen habe.
mit geviel nie ritter baz.
herre, er enbot iu daz,
daz ich iuch von im gruozte
und wol die rede suozte,
und daz iwer jhesus pflaege
und iwer ding zu besten waege.
miner vrawen er enbot
da er wol geclagte ir leides not,
daz er sie gesaehe shiere
und werder kuenge viere,
e er von dem lande kerte.
sin lib uns also erte
daz ich im immer gutes gan.
ich gesach nie keinen man
der mir baz behagete.
ewer leit er sere clagete
daz ich in ymmer minne
mit herzen und mit sinne.
ez enwart nie ritter also cluog,
ich wil hoern, ez ist gnuog,
und iu niht sagen mere,
wan daz dem kuenge terramere
der kuenge tot so nahen gat
daz er bnamen nit enlat,
er entu darumme swaz er mag.
ich sach vil wol daz er sich wag
wie er geraeche daz ungemach.
da er die kuenge tote sach.
da tet er als der ist behaft
und clagte ez al der heidenshaft,
den nahen und den verren,
den minnrn und den merren.
die warn allesamt bereit
zu rechen sin herzeleit.
dar nach tuet swaz iu behage.>
< wizzet daz ich nit verzage,
ich enrihte mich so gein der wer
daz von der heidenschaft daz her
meistig muoz tot geligen
und der kristen her gesigen.>
also sprach der markys:
< diu gotes kraft diu ist so wis.
sie kan uns wol geleren,
daz wir kuenc terrameren
mit strite des betwingen
daz er mit uns muoz dingen.
er hat ein ungefueges her.
die machen wir so gar ane wer
daz sie sich lazen taufen,
oder daz leben verkaufen.>
da mit er von dem boten shiet.
sin vart einen kurtzen weg geriet;
er gesprach den kuenc loysen
und manigen kuenc wisen.
die bat er daz si shuffen,
daz ir ruefer kuenden rufen
daz ie der kristenliche man
soelte ein cruece setzen an:
daz zeichen kunde sheiden
die kristen und die heiden.
< herre, ich wil iuch mere manen,
wem ir bevelhet iwern vanen,
des suelt ir haben hohen rat.
des riches reht nu lange stat,
daz ez nymmer fuoz entwiche.
vraget die kuenge riche
wer sie da zuo dunke guot.
er sol sin vil wol gemuot
und wol zu strite kuennen
und dem riche eren guennen.
guoter wêr der ist uns not.
wir suln alle ligen tot,
e man den tauf geshende,
dem got mit siner hende
selbe kunde tuon den segen.> -
< markis, ich han mich des bewegen,
und ist ez joch ein missetat
daz ich ane iwer aller rat
han erwelt heymrichen.
des lip kan nit entwichen
swa man sol ervehten pris.> -
< lieber herre kuenc loys,
des suelt ir mich erlan durch got,
ez waer der jungen spot,
dar zu so enist ez nit reht.
min rede ist gein iu sleht:
ich entuon ez nit zu rehte hie.>
da sprachen jene, dise und die,
swen ern fuern baete,
daz ez der mit rehte taete.
heymrich sprach vil shone,
der fuerste von naribone:
< herre, sit ez unwendig si,
so wil ich haben ritter dri.
hort, welher ich da ger:
ez ist baldewin und malfer
und der kuenc rennewart
mit den iwer vane ist so bewart
daz er muoz fuer sich rucken.
wir slahen durch sie die lucken,
diu sie dunket gar zu wit,
swenne erhaben wirt der strit.>
da sprach der kuenc baldewin:
< sol daz reht bi rehte sin,
so sol daz haupt vor varn
und die fueze so bewarn
daz sie daz haubet gerne tragen.
der heiden wirt von uns erslagen,
daz riwic wirt der atmirat.
uns dri er ie gehazzet hat.
daz sueln wir im nu gelten
und daz ungefuege sheelten
daz kyburge von im geshach.>
der markis vil shone sprach:
< herre kuenc von falfunde,
wol iwerm reinen munde,
der sprichet rehte in daz spil!
ein ding ich, herre, raten wil,
daz sol iuch alle dunken guot.
ich tuon als der wise tuot
und der den esel da tribet:
so er in den lachen blibet,
er nimt in die hant den zagel.
der shozze werden muoz ein hagel,
daz wizzet, aber den heiden.
nu wil ich iuch besheiden
waz ich han gemeinet mite:
diu welt het ie den einen site
daz sie wartlute pflag,
swa ein her gein dem andern lag.
des selben siten suelt ir pflegen.
sie sint vil nahen uns gelegen.
nu sendet frume ritter dar,
die kuennen wol genemen war
wie sie gein uns gebaren,
und ob sie wellen varen
daz sich gein shaden ziuhet.
swelch man ungerne vliuhet,
der ist guot an der warte.
wirt sime shilte ein sharte,
da von wirt er gepriset.>
< willehelm, min sin mich wiset,
swer dir behaget wol dar zuo,
dem getruwe ich wol daz erz tuo.>
also sprach der romaere:
< e ich der warte enbaere,
ich wolte e da selbe sin,
daz habet uf die triwe min.> -
< herre, sol ich danne weln,
so wil ich mich selben zeln
und mine brueder mit mir dar.
und unser ieglicher var
mit zehn siner gesellen,
die im dar zuo gevallen.
daz werdent siben zehen ritter.
diu wal wirt noch witer,
ob ich nennen sie getar:
ich fuorte gerne mit mir dar
den werden kuenc von spangen.
des lip der hat begangen
daz man in lobt harte vil.
den kuenc von arragun ich wil
auch hin an die vart weln.
ich horte im so vil prises zeln
daz ich in han vil gerne.
den kuenc von yberne,
der hat also vil gestriten
daz ir sult den werden biten,
daz ir sult den werden biten,
herre, ich han die uz gelesen
die so groze mageshaft gein mir hant
daz sie nymmer mich verlant.> -
< nu suelt ir rihten iuch gein wêr
ob wir entwichen uf daz mer,
daz sie uns beshuetten megen.
man sol daz harnash an legen
reht also der tag sich zeige.
ez ist hie nieman veige
wan der da heim waere tot.>
swaz der kuenc loys gebot,
daz tet man, als ich han gesaget,
nu hete diu zit den tac gejaget,
da nach diu naht ir reht erwarp,
und des tages shin verdarp.
willehelm kyburge hiez
( zu tuonne sie des niht enliez)
daz sie solte uf orense sin
und sin vrawe diu kuengin,
und daz sie lieze ir swaern muot.
< min lip daz vil gerne tuot,
swaz ir kan vraeude fuegen.
mich kan des nit genuegen,
ich enwelle ir dienen swaz ich kan.>
willehelm der vil getriwe man
da zu in beiden urlaup nam,
als sime prise wol gezam,
und sprach:< gebt mir iwern segen!> -
< markis, din mueze pflegen
des bluot daz cruetz rote.
sin tot uns des note,
daz wir wurden lebende.
dem sin wir dich ergebende.>
damit er do von in shiet
und tet swaz der rat geriet.
er vant alle sine geverten.
sie wolten helme versherten
swa sie kamen an die shar.
nu wurden sie zu rate gar,
waz in waer daz beste.
< da sueln wir sin vil veste
an ellen und muote.
haben hie an dirre huote
uf ein heiles gedingen!
uns mag hie also gelingen
da von breitet unser pris.>
diz riet der wise markys
willehelmen der notveste,
wan er vil wol weste
die gelegenheite gar.
er sprach:< wir sueln nemen war,
wan diu naht tunkel ist.
die heiden haben manigen list,
daz uns der iht beshrenke hie.>
innen des der tag uf gie,
do daz willehelm ersach
hin zu in allen er so sprach:
< wir sin nahen gein dem her,
da lit der kuenc terramer.
mich dunket guot, wir versuochen,
ob got des kuenne ruochen
daz er uns die saelde fuege:
swie ich tybalden ersluege,
so waer ich ymmer mere
leides vri von terramere.>
< nu wol hin!> sprach berhtram.
die banier er drate nam
und sprach:< ez ist diu beste tat.>
< uns behaget wol der rat,>
sprachen sie gemeine gar.
< fuer war wir sin komen dar
e ez ieman innen werde.>
< ir stoltzen ritter vil werde,>
sprach willehelm der markis,
< so tuot alle in eine wis:
habet iuch an mich vaste!
vil kume ein halbe raste
han wir da min sweher lit.>
< wir biten gar ze lange zit,>
sprach der tsheitis heymrich.
< wir gebaren niender dem gelich
als wir den glauben minnen.
an den heiden sueln wir gewinnen
die ere der uns gnueget.
got min ding liht alsus fueget
daz der kuenc terramer
gearnet gar daz hertze ser
daz er getan kyburge hat.
min leit da von gar zergat.>
< so wol hin> sprach willehalm,
< und vart ane brahtes galm,
edele ritter vil unervorht.
etteswaz wirt da von uns geworht
daz fueget kueng terramere
vil lihte leides mere
danne ie gewunne sin lip.
wir sueln wol gemuotiu wip
vil gar an vraeuden pfenden
und wernden jamer senden.>
nu warn sie komen so nahen
daz sie da stende sahen
manic wol gemachet gezelt.
hete nit luete me diu welt,
ir waer vil nahen gnuoc gewesen.
nu vragten sie kyllamesen
welhes waer des atmirat.
er sprach:< swa ein grozes stat
von samite rot und bla.>
< markis, sih! sie stet alda
und ein wol grozes da bi.>
do sprach bube von kummarzi:
< ich enweiz, wez ez wesen mege.
minen wan ich dar an lege.>
sus antwurte in der markis:
< ein kuenc der hat manigen pris
bejaget und heizt kyron
und ist herre zu lazedemon.
der selbe die wigande
hat braht von sime lande.> -
< nu sueln wir die versuochen,
ob got kuenne ruochen,
daz leit uns suelle entslifen:
ob wir die risen ergrifen
ane wer, so sint so tot
und ist zergangen unser not.
nu sueln wir hie erbeizen
und diu ros halten heizen,
und zuo den gezelten slichen
vil drate, doch heymlichen,
und sin der an unverzaget.>
< din rat uns allen wol behaget,>
sprachen sie alle geliche
der groze und der vil riche.
do sprach der werde berhtram:
< strites mich nie baz gezam.
ich enweiz wes wir beiten hie.
got den sinen nie verlie.>
der markis sprach:< nu wol hin!
zu rehte ich der erste bin.>
mit der rede sie do giengen.
den strit sie an alsus viengen:
die risen sie sere ershracten.
mit den swerten sie sie wacten,
diu sniten wol und sere.
ez muezen ymmer mere
von tode slafen die risen.
sie sluogen den und disen,
die in den gezelten lagen.
terramer begunde vragen,
was gebraehtes waer umme die gezelt.
< der markis giltet da daz gelt
daz ir im hat geborget.
mich dunket guot, ir sorget
gein der vil aengestlichen not.
ir muezet binamen ligen tot.>
daz seit im sin kameraere.
< awe mir dirre maere!>
sprach terramer,< wa kum ich hin?
ich weiz wol daz ich verlorn bin,
swie mich willehelm ersiht,
so lat er mich genesen niht.>
da mit vloh er in daz her.
er wolte daz er ueber mer
nie komen waer zu der stunde.
suochen man sie begunde
beide hie, dar zuo dort.
die kristen begiengen grozen mort
an manigem werden heiden.
< sol ich sus hinnen sheiden?>
sprach willehelm der markis,
< daz krenket sere minen pris
daz tybalt niht erstirbet:
der sheit daz leit erwirbet
daz mir kan vraeude neigen.>
nu begunde sich erzeigen
der tag als ie was sin site,
daz er ein liehten nit vermite
da im zerunnen was der naht.
nu hub sich ein grozer braht
und einn ungefueger shal
in dem grozen her ueber al,
wan sie heten wol vernomen
daz manigem was der lip benomen.
da erluhte sich der morgen,
die kristen muosten sorgen
umme den lip und umme die ere.
sus ergieng diu hin kere,
reht als ich han gesaget.
die edeln ritter unverzaget
ane shaden dannen riten.
der markis sie begunde biten
daz sie riten ane vliehen.
< woelle ieman nah uns ziehen,
gein dem rihten uns zu wer!>
nu sahen sie von dem her
vil luete gein in riten.
diz was under einen liten.
sie gahten gein in vil sere.
< got bewar uns lib und ere
und mueze daz wern lange.>
sa sprach der kuenc von spange:
< fuer war, und sint ez heiden,
so ist ez ungesheiden:
wir sueln an sie in gotes namen.
sin tauf kuende sich des shamen,
den wir hie durch in wern.
er kan den sinen wol beshern
trost und tuon vil helfe shin.
wol hin an sie, wan ez muoz sin!
ich enkan iuch nit baz gemanen.>
< berhtram, du solt den vanen
mit dem cruece lazen sehen,
daz kan shier uns erspehen,
sint ez kristen oder sarrazin.
wol hin! lat den zwivel sin!>
sprach arnalt von gerunde,
< mich blanget gar der stunde
daz wir nit mit in striten.
sie getuerren unsre nit gebiten
alle die da heiden sint.
ich weiz wol daz der maegde kint
uns in siner huote hat
und nymmer daz verlat,
ern halt uns in siner gnaden pflege
und wise uns die rehten wege.>
mit dem varen er sprangte.
diu kristenheit sich mangte
under die heiden vil sere.
nu kam kuenc terramere
geilet mit den sinen zuo.
waz loys nu da gein tuo?
der kam kuenclichen dar
mit einer geflorierten shar.
do daz die kristen ersahen
daz er so balde kunde gahen,
da kerten sie gein in mit wer.
ich waen, ie wart so shoene ein her
als daz loys gein terramer
fuorte. er duhte sich nit so her
als da im die kuenge muosten gar
tragen alles sin harnash dar,
ie der kuenc nach sime rehte.
ob ez nu taeten knehte?
vil clein im daz versmahte,
swer in zu der demuot brahte,
daz er vergaz der hohvart,
der so shone gewapent wart,
da er uf alytshantze lag,
fuer war ich daz wol sagen mag,
daz ez in die erbaten
die im den shaden taten,
daz sie im sluogen manigen man,
und er selbe kume entran,
da in der markis suohte.
got erbarme daz der verfluohte
terramer ie genaere!
ich sage iu erste diu maere
diu ir mueget hoern gerne.
dem kuenge von thodierne
claget er sins hertzen ser.
sins grozen hers was nit mer
bi im wan daz dritteil.
< ich engewinne nymmer heil,
ich engereche den kuenc kyron,
der von wiben manigen lon
enpfangen hat bi sinen tagen.
im wurden vier risen erslagen,
der ich grozen mangel han,
wan die kristen uns bestan.>
die clage tet der atmirat.
favor sprach:< die rede lat
und tuot diu werk! daz ist bezzer vil.
niht ich hie mer biten wil:
min lip der muoz in den strit.
vil guoten trost mir daz git:
wir sin wol sehs an einen man.
die mine ich bi ir triwen man,
daz sie vaste uf mich warten.
und swa ir rennewarten
seht und kunec malfern,
die sueln mit strite wir verbern.
doch wil ich drin, swaz mir geshiht.
ich wil den strit vremden niht,
ob ez alles risen waeren,
dannoch wir niht verbaeren,
wir sueln gerne mit in striten.
ich enwil niht langer biten.>
da mit er fuer sich sprangte.
der an prise nie gewancte
kerte fuer sich in den strit.
ich waene wol, ez si zit
daz ich iu sage diu maere,
wie loys der werde romaere
kam gevarn mit sime her.
gein vil stritlicher wer
kamen sie geriten so shone
daz wol gezam der krone.
nu begunde loys vaste manen
den der da fuerte des riches vanen,
daz ern also fuorte
daz kein shande den tauf ruorte.
da sprach heymrich von naribon:
< herre tetragramaton,
gewer mich des ich an dich ger.
rennewart und kunc malfer
und von falfunde baldewin,
der vane muoz bi iu sin.
wizzet daz ich bi iu bin,
keret her oder keret hin.
da mit keret fuer iuch dar
rehte gein terrameres shar.>
ie mittent da diu rede was,
do kam des prises adamas,
willehelm und die sine,
und sprach:< der sarrazine
ist vil erslagen ane wer.
ez endarf das kristenliche her
gein den risen nit angest pflegen.
der sint vier tot gelegen,
und kyron der vil prises pflag.
wie maniger bi im tot gelag,
daz wirt den vil wol bekant
die da setzent drumme ir vraeuden pfant,
und ist daz ymmer unerlost.>
< herre, wir han einen trost:
ir kraft mag nit zu ein ander komen,
sie haben e den shaden genomen
des sie sich nit erkobern muegen.
ob wir got und iuch betruegen,
da mit waern wir betrogen.
heizt den vanen fuer sich zogen,>
sprach der pfalntzgrave berhtram.
sin vater sa den vanen nam.
< heymrich von naribone,
nach zweir hande lone
sueln wir noch hiute striten
und des nit langer biten.
ein lon daz ist daz paradys,
der ander lon der welte pris.
niht baz kan ich iuch gemanen.>
heymrich sprangte mit dem vanen
vil vaste uf die heiden.
< der strit ist ungesheiden,>
so sprach der kuene rennewart.
< ich getruwe wol enden die vart.
swaz ir alle mueget geriten,
wir sueln vil wite shriten,
daz wir uns iht versumen.
die heiden ez muezen rumen.
wir sueln ir manigen vellen,
ich und mine strit gesellen.>
heymrich von naribone
der fuorte den vanen shone,
daz er nie baz gefueret wart.
von im wart vil ungespart
vil der werden sarrazine.
heymrich und die sine
harte manigen valten,
die jungen, dar zuo die alten,
die kurtzen und die langen.
rennewart mit siner stangen
ane zal die heiden sluog.
do tet vil gar den unfuog
sin sun, der kuenc malfer;
dem was dirre als der,
und sime neven baldewin.
von in zwein manic sarrazin
wart uf alytshantz erslagen.
sich huob ein lang werndes clagen
guoten wiben und reinen,
selten lachen, vil geweinen;
die pflagen vil hertzen riwe.
wip die sint so getriwe
daz sie muet vriundes ungemach.
von malachare meliach
der kam gein berhtramme.
da mohten viures flamme
von ir beider helme vliegen.
ir vil ritterliches kriegen
moehte got wol han gesehen,
und solte ein strit vor im geshehen.
die werden strit geverten
ein ander gar verzerten
die shilte biz an die riemen.
da sie wolte sheiden niemen,
da shiet sie ein grozer poneiz,
den tet der kuenc emereiz.
sus wart der strit gesheiden
von dem kristen und dem heiden.
emereiz der streit vil vaste
mit eime werden gaste:
daz was der kuenc von engellant.
vil slege ietwederz hant
tet uf helme und uf die shilte.
der strit sich dar gezilte
da heymrich des vanen pflac.
da wart der stich, hie der slac
mit also grozer kraft gegeben
daz manigem ritter nam sin leben.
was tet der von naribone?
da streit er durch die krone
daz nie baz gestriten wart.
von prides bruoder rennewart
und baldewin und malfer
die sahen gein in gahen her
terramern mit grozer shar
und daz er ilte rehte dar
mit sime her gein des riches vanen.
malfer vaste an sinen anen
harte zornecliche lief.
terramer vil lute rief:
< la stan, herre sun malfer!
weist du nit, ich bin der
der dins vater vater ist?> -
< ich enweiz hiute wer du bist.
du muost von mir ligen tot> -
< malfer, laze in ane not
und daz tuo durch den suezen got.
wizze, ez ist gar sin gebot,
swer vater und muoter eret,
sin leben er da mit meret.
laze in riten in den strit.
ein anderr im sin ende git,>
daz riet sin vater rennewart.
er sprach:< sun, wol mich der vart
daz du min kint ie wuerde!
der heiden ich drumme ermuerde
manigen fuer den einen lip.
ich wil wol gemuotiu wip
gar an vraeuden pfenden
und wernden jamer senden.> -
< ich rate iu, kuenc terramer,
daz ir tuet den ueberker.
iwer lip mich dicke hat betrogen
und fuer einen heiden erzogen.
daz muezet ir hie gelten,
daz raeufen und daz shelten
daz ir kyburge da tatet.
daz irz gelazen hatet,
daz moeht iu liep fuer war wesen.
ir waert von mir ungenesen,
wan min vater rennewart:
iu waer gegeben des todes vart.>
do sprach der kuenc terramer:
< malfer, ich tuon den wider ker
shier, kanstu ez erbiten.
wilt du dich wol erstriten
untz dich des gar genueget,
ich bin der dir daz fueget.
daz geluebde leist ich shiere:
ich bringe dir risen wol viere
vil groze und dar zu lange,
und daz iegliches stange
wol alsoelher krefte pfliget
daz sie der dinen wider wiget.>
da mit er von im kerte.
beidentalb sich daz her merte.
vil ungesheiden was der strit.
er enwart vor des noch sit
nie von rittern baz gestriten,
vil maniges lip also versniten
daz der tot sin buerge wart.
malfer und bruoder rennewart
und der werde kuenc baldewin,
swelher aller minnst under in drin
der wol gemuoten heiden sluog?
ez waer eim kambur genuog,
der da zu der siene saeze
und die zal mit vieren maeze,
so waer ein summer langer tag.
der heiden da so vil tot lag
daz nieman da die erde sach.
waz do der kristenheit geshach?
da lag ir da vil maniger tot.
der sueze got in die ere bot,
der da daz leben dem tode gab,
dem was bereit ein shoenes grab.
daz grab von marmel was ein sarg,
da sich der tote inn barg.
der heiden got, her mahmet,
niht also den sinen tet:
der gazen gnuc die hunde.
got baz der sinen kunde
pflegen in dem paradyse.
nu hoert, wie manige prise
begienc der kuenc von malachar.
er het gelebet gar siniu jar,
daz man im gar des besten jach.
von malachare meliach
nach prise den lip so ruorte
daz er vil gar zerfuorte
da sich die rotte wurren.
vil sper sach man da snurren
hohe gein den lueften hin.
solte ich nu rehte loben in
als im der pris der volge jach,
so sagete ich iu daz meliach
an prise niender sumde sich:
hie der slag, dort der stich.
er was der kristen hagel.
daz haubt vor, her dan den zagel:
diz waz sin site da man streit.
helme und shilte er vil versneit
dar an diu cruetz waren.
die sine daz niht verbaren,
sie enwaern vaste ir herren bi.
der ie was vor shanden vri,
meliach, da des riches vane
vaste streit, den reit er ane.
da daz ersach kuenc malfer,
er gahte von den sinen her.
an meliachen kert er dar.
der gepriste wart des gewar
und hete gern in vermiten.
malfer sprach mit unsiten:
< dir wirt nu gar zu leide
dine valshen meineide,
die du mir jungste swuere,
da du hie von mir fuere.
daz muoz gelten nu din leben:
dem tode wirt daz gegeben.>
do der werde kuenc meliach
sinen ernst rehte ersach,
sin ellen in do daz lerte
daz er dar gein im kerte
und brach uf im ein starkes sper.
da von wart zornig malfer
und begunde an in laufen
und sprach:< nu la dich taufen,
oder du muost hie tot geligen.
kan nit min bet an dir gesigen,
sa bin ich dines todes wer.>
er sprach:< lieber malfer,
la mich sterben oder genesen,
ich wil dir nit gevoelgic wesen.> -
< so wer dich, als du sist gemuot.>
< ich bin der daz gerne tuot,>
sprach meliach,< ich wer den tot.
min ellen mir daz ie gebot
daz ich vor dem tode wer den lip.
ere und wolgemuotiu wip
han ich geminnet uentz her,
und ist noch mines hertzen ger
daz ich wil lib und ere wêrn.
wir sueln den lib also verzern
daz ez diu kristeneheit beclaget.
min hertze daz ist unverzaget
als ich waen noch selbe bin.
alle die mine, nu wol hin!
wir sueln mit den hie striten
die mit dem vanen da riten,
ez sin die starken oder die swachen.>
den werden kuenc meliachen
sach man tuon manige tat,
des sin pris noch ere hat.
sol ich fuerbaz in ruemen
und mer mit worten bluemen,
bi sinen tagen was sin pris
der eren gar ein berndes ris.
meliach der brach die shar
ietzunt her und danne dar.
er sluog hie, dort er stach.
heymriche von im geshach,
von naribone dem grisen.
er wande, er woelt in wisen
mit slegen uf des todes pfat.
er sprach:< mir wirt des lebens mat.
der cristen tot daz ist sin ger.>
daz erhorte malfer
und ersach daz er vaste note
die cristen und ir vil tote.
da begunde er gein im keren,
den tot meliachen leren
mit siner grozen gerte.
sin her nu nieman nerte
vor in die des vanen pflagen.
mit wer sie doch tot gelagen,
daz bevant manic kristen wol.
mich muet daz ich sagen sol
den shaden zu beiden siten.
sich huob von erste daz striten
von heymriches kinden.
die wolten nit erwinden,
biz einr nit lebendig waere.
mir saget fuer war diz maere,
daz willehelm und sine bruoder
worhten den vogeln luoder
von maniges heidens ase.
gamalde von tomase
wolte meliachen rechen.
da wart slahen und stechen
e daz er den lip verluere.
swa die gepristen hant die kuere,
gamalde da die volge hat
daz er bi den gepristen stat,
daz nieman da baz nach prise streit,
biz daz in ein sterben nit vermeit,
daz her der shumpfentuere jach.
do gamalde, do meliach
bede liten des todes not,
vil wiben vraeude daz verbot.
daz meliach von malachaere
nach uns getaufet waere,
darumme ich etteswaz taete
des ich shaden haete;
des waer sin wirde wol wert.
kein ritter nie gefuorte swert
der im an prise laufe vor.
sin pris hohe swebte enbor
an wirde und an ellen.
ich enkan niht wol gezellen
manige tugende der pflag sin lip.
sin tot twang des guotiu wip
daz sie kunden pflegen riwe,
heten sie ir alten triwe:
ir augen regen die wat begoz.
ir guete daz leit so besloz
daz ymmer mere was verspart.
nie ritter baz gemachet wart
an allem dem daz prise zimt
und unfuoge von fuoge nimt.
man mohte wol den werden clagen:
al sin her daz wart erslagen
mit vil ritterlicher wer,
und da mit daz vorder her
daz terramer da brahte.
vil wenig er des gedahte
daz ir so vil da laege tot.
nu was ir vor der not
ein teil genesen, die kamen dar
da terramer mit maniger shar
gein in balde kam gezoget.
da von baldag der voget
vernam diu leiden maere,
do wart gar vraeuden laere
sin herze in dem libe.
er sprach:< daz ich blibe
lebendig, daz ist ein wunder groz.>
daz bluot im uz der nazen shoz
und daz im nah geswunden was.
mir ist noch leit daz er genas
umme die ungenoeten not,
da von vil ritter lagen tot.
der strit der was gesheiden
under kristen und under heiden.
eine wile da von wart gebiten,
daz kam nach ir alten siten
vaste geilet zu diu naht.
der tac muoste sine maht
lazen mit sime shine.
loys und gar die sine
fuorn ueber den larkant.
da loyse wart bekant
waz cristen was gelegen tot,
der jamer vraeude im verbot.
do den tac diu naht verlaste,
do bedorften die wol raste
die der wahte da pflagen,
da tot die risen lagen
und kume terramer entran.
da sprach willehelm der wise man:
< ruowe uns noeter nie wart.>
des antwurte im do rennewart
unde sprach:< markis, ich ger
und min sun malfer
und von falfunde baldewin
wellen an der wahte sin
und iuch so bewachen
daz iu vo keinen sachen
nieman keinen shaden tuot.
daz riche wart nie baz behuot
als ez wirt hinaht von uns drin.
wir wellen der kristenheite sin
mit huote ein staerkiu letze.
in groeziu leit ich noch setze
minen vater den kuenc terramern,
der mit manigen grozen hern
sich nahe zuo uns hat geleit.
wie groz sin her si und breit,
ez wirt kurtzer und smelr.
sie muezen berge und telr
von uns drien gar rumen.>
< daz wir uns iht sumen,
wir komen zit zu der warte>
sprach malfer zu rennewarte,
< sit daz sie so nahen uns ligent,
ich enweiz, vater, wes ir uns zigent,
daz ir mich terrameren
niht ein sterben liezet leren,
so waer unser not gestalt.
wizzet, der kuenc tybalt
nymmer kan vor mir genesen.
wil er in dem strite wesen,
er ist tot, kume ich in an.
markis, reine saelig man,
din ding dar nach stelle,
reht al ez tagen welle,
daz si daz her gewafent.
ob ir die zit verslafent,
daz kan fuegen uns daz leit
daz lange wernden shaden treit.
markis, wirb als ez dir ste;
ich enkan dir nit geraten me.
wir wellen an die wahte varn,
die kristenheit also bewarn
daz sie blibet vor shaden vri.
willehelm, du weist wol, wir dri
wellen strites niht enbern.
wir kunnen striten nit mit spern,
wir striten aber mit den stangen,
swelhen heiden wir erlangen,
daz der muoz des todes sin.> -
< wol hin, neve baldewin!
und pflegen so der wahte
daz terramer kein ahte
habe, daz er uns ersliche.
wir dienen dran dem riche
und dar zuo der trinitate.
markis, volge mime rate
und tuo als ich gesprochen han,
so kan uns nymmer missegan.>
da mit sie dannen giengen.
ir wahte sie so begiengen
daz ez zam ir prise wol.
des nahtes keine kummers dol
nie der kristenheit geshach.
nu sahen sie, daz shone uf brach
durch die naht der liehte tac.
nieman da nit langer lac.
sie leiten balde ir harnash an.
manic hoch gelobter man
wart da shiere wol bereit
gein stritlicher arbeit.
nu kamen zu in gegangen her
rennewart, baldewin und malfer,
abe der wahte der sie pflagen.
ir ding gein strite sie wagen.
die da getaufet warn,
die sach man so gebarn
als sie den tauf woelten wern
oder den lip da verzern.
< nu wol dan!> sprach rennewart.
< ez wirt lenger nit gespart,
heymrich, vil lieber tote,
wir sueln also dienen gote
daz wir vil manigen heiden
von dem lebne sheiden.
daz fueget uns den gotes lon.>
< wol hin!> sprach der von naribon.
< mir ist nie so blang daz har,
und han nie so manic jar,
ich envehte fuer die jungen.
wir sueln daz velt so tungen
daz ez nie wart so getunget.
min lip von erste nu junget,
daz ich und miniu lieben kint,
diu hie bi mir aelliu sint,
daz hymelrich erstriten.
wir sueln nit langer biten.>
sprach er und ructe mit dem vanen.
< ich wil mit miner muoter anen
keren swar er hin keret.
er ist wol strit geleret,>
sprach der kuenc von portebaliart.
< malfer, du wilt die rehten vart
varn,> sprach bruoder rennewart.
< nu sint die heiden ungespart,>
sprach baldewin von falfunde.
< wir biten ze lange stunde.
vehten bi dem shoenen tage,
daz ez uns got gnade sage!
ich weiz fuer war daz wir gesigen.
wir suoln nit langer stille ligen,>
sprach heymrich und sprancte dar
da terramer mit maniger shar
gein in vil vaste kerte.
der mich die kunst nu lerte
daz ich die kuenge nante gar
die mit im warn komen dar!
soelt ich die kuenge und ir lant
im mit worten tuon bekant,
so waer der arbeit ze vil.
ein teil ich ir doch nennen wil.
ich wil der nennens enbern
die e kamen mit malfern,
und nennen nit wan die kuenge hie
die im da vor gedienten nie.
terramers vanen fuorte da
kalphar der kuenc von persia.
sin lip der was gepriset,
vil dicke hoch geamiset.
ein kuenc bi dem vanen was,
von ormenie eufemias;
und tybar von mazedone:
der kam dar also shone
daz er siben kuenge brahte dar
mit maniger ritterlichen shar;
ignoledoch von tracense
und gamilot von thesolazense,
kurchar der kuenc von krete,
und von mesopotamie pylete,
und von syrie salatiel,
des lob was an prise hel,
und von krite kuenc rankar,
der hat gelebet siniu jar
shone und nach eren wol.
noch mere kuenge ich nennen sol:
von panfilie melechide,
und von affrica kuenc bride,
und kuenc melote von asya,
die heten manigen ritter da;
von europe kuenc gatemuot,
des rittershaft diu was guot,
daz keiniu tet dafuer den rug;
von kumine kuenc marzug
und von samirie kuenc masogarte,
des her nach prise streit harte.
ich han die kuenge gar genant
die mir tet daz buoch bekant.
noch was da manic gekroenet man
die ich iu nit genennen kan,
doch saget mir daz maere
daz da me kuenge waere
danne tage haben driu jar.
daz moehte nymmer werden war,
beginnet maniger sprechen;
der kan sine fuoge brechen.
ich sage als mir ist geseit:
bi terramers vanen reit
swaz ich kuenge genennet han.
nu wil ich erste iuch wizzen lan
wie erhaben wart der strit,
da manic ritter tot gelit
von den hern zu beiden siten.
ez wolt nit langer biten
mit dem vanen der von naribon.
die slege gaben luten don,
kalfar der kuenc daz niht vertruog,
die man uf die helme sluog,
der hochgepriste persan;
sin ellen kunde des nit lan,
ern kaeme geîlet vaste
mit vil manigem werden gaste.
uf heymrichen er ruorte,
der des riches vanen fuorte.
heymriches ellen nit vergaz,
ein tyost er gein dem persan maz.
diu tyost im den lip so versneit
daz in ein sterben nit vermeit.
den vanen er do vallen lie.
eufemias in sa gevie,
der kuenc von parmenie,
der gepriste, valshes vrie,
und rante hin uf der cristen shar.
des wart heymrich gewar,
der hoch gewirde shetis.
er sprach:< er wil der cristen pris,
mag er, vil gar vertretten.
ich sol den glauben retten
mit strite so ich beste kan.>
mit einr tyost kam er in an.
diu tyoste in so verserte
daz er balde von im kerte
und der vane wart vertretet,
manic huof in bluote gewetet,
daz luete und ros da guzzen.
groze vloz von in da vluzzen
hin gein dem larkande.
von roete nieman bekande
ob er ie luter wazzer wart.
da wurden herte helme shart
und shilte vil da vershroten.
da lag so vil der toten
daz nieman sach die erde.
die riche kuenge werde
lagen da sam die armen.
malfern kunde nit erbarmen
swaz den heiden da geshach.
zu baldewine er do sprach
und auch zu rennewarte:
< wir sumen uns vil harte,
daz der heiden lebet so vil.
wir sueln spiln daz spil
biz wirz gar gewinnen,
oder sie muezen uns entrinnen.>
da mit sie fuer sich sluogen
mit den stangen die sie truogen,
reht als ob sie maeten.
was die heiden da gein taeten?
vil vaste sie sich werten,
biz daz sie ir leben verzerten.
manic werder man da tot lag.
hie der stich und dort der slag,
niht anders man da horte.
nu sach an des heres orte
rennewart vier groze risen
stan uf alytshantz der wisen.
sie begunden gein in gahen dar:
durch vil manige dicke shar
sie mit slegen drungen
und toten manige zungen.
kuenc baldewin sie bekande.
ir namen er ie sa nande:
grimunier einer was genant,
der selbe het ein eigen lant,
daz gab im kuenc kyron;
do hiez der ander kuppiron;
do was genant der dritte
harpier ade maledicte;
der vierde der hiez kanipiart.
< wol an sie dar!> sprach rennewart.
< wir sueln nit langer biten:
sie muezen benamen striten,
und muz der strit ir ende sin.>
da bat der kuenc baldewin
mit vlize sine gesellen,
daz sie ruohten twellen
untz er mit in gerete,
wer sie dar gefuert hete.
da er des wolte vragen,
sie begunden mit im bagen
und sprachen zornliche:
< swer ist in kristes riche,
dem wirt der lip von uns benomen.
darumme sin wir her komen,
sie muezen doln des todes pin.>
da sprach der kuenc baldewin:
< so mag geriwen iuch diu vart.
wol her, neve rennewart,
und du, kuenc malfer!
sie sprechent, sie sin komen her,
daz sie uns wellen toeten.
nu sueln wir sie des noeten
daz sie muezen verderben
und hie von uns ersterben.>
da mit lief er einen an;
als ein ellenthafter man
vaste uf den selben er sluoc
mit der stangen die er truoc.
er treip in hin und her.
rennewart und malfer
mit den drien so vahten
daz siez dicke brahten
in vil aengestliche not.
got in sine helfe bot.
malfer sluog einen so vaste
daz er uf die erden blaste,
von dem slage tot er lag.
do sluog baldewin einen slag
so grimme uf sinen stahel vaz
daz er uf die erde saz
und der ungefuoge val
verre in daz her ershal.
nu sach willehelm der markis
und sin bruoder der shetis,
daz sie ummes leben striten.
do wart langer nit gebiten,
sie enkerten uf die vart.
gylbert, bube und bernhart,
grave arnolt und berhtram
die bede taten alsam,
da sie zu in dar gahten,
da sie so vaste vahten.
als der markis bekam,
keine twal er do nam:
ie sa er ir einen sluog
mit dem theshu daz er truog;
den vierden vrumte rennewart
mit slegen uf des todes vart.
do sie da tot warn gelegen,
wes sie do begunden pflegen?
sie kerten wider in den strit.
terramer was sin hemit
vil harte entshumpfieret.
nu kam dar gepunieret
heymrich der werde grise
mit dem kuenge loyse.
er vragte:< was ist hie geshehen?>
< vater, hastu des niht gesehen?>
sprach der markis willehalm.
< ez hal so lute der slege galm;
vater, hortes du der niht?
daz was ein wunderlich geshiht.
was sol ich dir mere sagen
wan daz die risen sit erslagen.>
< des lob ich got,> sprach heymrich.
< ich wil nu wesen vraeuden rich,
sit ich ir nit vuerhten sol.>
< herre kuenc, nu gehabt iuch wol!
uns kan nu nit gewerren.
loben got unsern herren,
der uns von in hat erlost!
sin guete kan wol geben trost
swem er wil genaedig wesen.
die heiden sint nu ungenesen.
wir sueln og fuer uns keren
und die heiden sterben leren.>
loys volget im alles mite.
ez wart von im nach ritters site
der heiden vil vershroten.
man sach da manigen toten
von in uf dem velde ligen.
< ich weiz fuer war daz wir gesigen,>
sprach heymrich der alte.
mit slegen er niht entwalte.
die enge vaste er rumde.
kein cristen sich nit ensumde,
er vaehte da wol nach prise
und nach dem heren paradyse.
nu was ein heiden komen dar,
des lip zerfuorte manige shar
mit stichen und mit slegen vil,
von dem ich sa sprechen wil:
ditz maer im vil lobes git.
sin helm, sin shilt, sin kursit
warn an koste vil tiure.
sin ander kovertiure,
diu ob der yseninen lag,
an koste man die hohe wag.
sin oersh daz der werde reit,
daz was dar und dar bereit
und was genant berunzal.
es was brun, rot, swartz und val.
do hiez er ignoledoch
und was von arte ein kuenc hoch.
der selbe werde ritter fier
was gar der minen soldier.
guetiu wib im warn holt
und gaben im ir minnen solt
durch sine ritterliche tat.
sulch dienst diu wip nu vergat,
daz in den nu ieman tuo
weder spate oder vruo
oder an dem mitten tage;
daz ist noch ir aller clage.
da mit wil ihz lazen sin:
trinken fuer minne guoten win!
doch weiz ich etteswa daz wip
daz gerner trinket ir lip
dan si an werde minne sich kere.
ich wil da von niht mere
sprechen. mir ist doch leit
daz ich ditz han gereit.
ez muoz nu sin. ez ist geshehen.
des ich iu da von han verjehen,
dar an ich war han gesaget,
swederz iu wol oder missehaget.
so wil ich den werden suezen
mit lobe fuerbaz gruezen:
ignoledoch von trazense
der streit so vor orense
daz er wol dem prise tohte.
sin lip in strite wol mohte
slahen, stechen und ringen,
fuer sich durch die rotte dringen
mit slegen die lute clungen.
von helmen und shilten sprungen
vil spaene und stahels sherben.
er mag wol pris erwerben
swer in strite wol getar.
er brach nit anders durch die shar
wan als ein hirz durch dickes holtz.
mich wundert daz der ritter stoltz
so lange werte von den slegen,
die uf in vaste kunde legen
ritter von manigem lande.
der rotte er vil zertrande.
als er< zu trazense!> die krie shre,
so wart den getauften von im we.
nu sach willehelm der markis
daz ignoledoch manige wis
mit strite der kristen shaden warp
und der vil von im erstarp.
do begunde er gein im keren,
manigen heiden doch leren
ein sterben e er koeme dar.
da zerfuort er manige shar.
als in ignoledoch ersach,
hin zu den sinen er do sprach:
< dort kumt der werde markis.
ahi! wan het ich soelhen pris
bejaget mit ritterlicher tat,
als der hoch gelobte hat!
daz woelt ich nemen fuer daz gelt
daz bringet reben und velt.
gib mir balde ein starkes sper!
des er da gert, daz ist min ger.
er wil mich nit vermiden.
wir muezen bede liden
von ein ander aengesliche not.
ez muoz unser einer ligen tot.>
da mit der strit erhaben wart.
ir beider lip was ungespart.
wider ein ander sie do stachen
daz gar diu sper zerbrachen
zu harte cleinen sprizen.
sie begunden sich des vlizen
wie einr den andern gelatzte,
daz in von dem lebne satzte.
da sie diu sper vertaten,
diu swert diu sie haten,
vil balde sie diu zucten.
vaste sie an ein ander ructen.
vil groze slege sie sluogen
mit den swerten die sie truogen:
sie sluogen hin, sie sluogen her.
diz waz ir beder ger
daz einer des siges pflaege
und einer sigelos gelaege.
sie warn ir slege vil milte.
swas bliben in was der shilte,
die wurden biz an die riemen
verhawen, wan sie da niemen
shiet. da von bleip der strit
biz daz ir einer tot gelit.
der werde kuenc ignoledoch,
daz swert er harte hohe zoch
und sluog dem markyse einen slag
daz er uf des oershes kelen lag
und vil nahe gevallen was.
er sprach:< herre messyas,
ich bin der vil unerloste,
du enkomes mir zu troste.
ich bin in dime dienste hie:
din helfe nie den man verlie
der in dime dienste funden wart.
nu wende an mir des todes vart!>
diu gotes guete tet alsam.
mit troste er im zu helfe kam:
die unmaht gar im verswant.
willehelm begunde sa zuhant
rechen swaz im was getan.
er liez dar an den heiden gan.
mit vil ungefuegen slegen
begunde er sich so vaste wegen
daz der gepriste heiden
von dem leben muoste sheiden.
da der heiden tot gelag,
sin her alles sich bewag
daz sie nit me leben wolten.
doch wart ir leben vergolten,
daz vil der kristenlichen diet
von in von dem lebne shiet.
doch wurden sie alle erslagen.
ir werg daz tohte niht zagen.
wizzet daz hie diu mine
verlos an ir gewinne.
< wie verlos sie an ir gewinne?
des sinnes ich niht versinne,>
sprichet vil lihte etteswer.
an den selben ich des ger:
sinne her und sinne dar,
ob sin sin den sin ervar;
niht anders ich in wise.
nu hoert von dem markyse,
wie der dar nach gewuerbe
und was heiden von im erstuerbe.
er reit da die sine striten
und vil aerbeite liten
von ignoledoches her,
die mit vil ritterlicher wer
mit ir herren lagen tot.
sin sterben kunde machen rot
vil liehtiu wange diu truogen wip.
ich wolte daz sin werder lip
als wir getauft waer gewesen.
sins hers vil luetzel was genesen
die er von den lande fuorte.
der markis sich vaste ruorte
in dem strite, er und die sine,
die vor des todes pine
warn kume da genesen.
ignoledoch hete kyllamesen
in dem strite so benot
daz im was von bluote rot
sin harnash und daz kursit gar.
sin wunde im vil cleine swar,
do er kam da sie da striten:
sin haubt was im doch versniten.
waer er gewesen nit ein degen,
er hete strites sich bewegen
und het gehabet sin gemach.
heymrich hin zu im do sprach:
< lieber sun, wer hat dich verwunt?>
< vater, ich bin wol gesunt.> -
< herre sun, ruoche mir sagen,
wer dir die wunden habe geslagen.> -
< vater, daz hat ein man getan:
swaz ich ritter gesehen han,
so gesach ich tiurn ritter nie.> -
< wie ist ez im ergangen hie?> -
< vater, da han ich in erslagen.
und wizze daz ich bi minen tagen
nie so herten strit gestreit
noch soelch arbeit erleit,
als er mich benoetet hat.
von der seyne biz an die pfat
wart geborn nie tiurre helt
dann der dem tode ist verselt.>
< lieber sun, ich lobe des got
daz dich siner helfe gebot
vor dem tode hat ernert,
und im ist der tot beshert.>
so sprach der von naribon.
< ich sihe wol, tetragramaton
wil an uns mit helfe ligen
und werben daz wir gesigen.
da gein sich min herze vraeut
daz alytshantz ist so bestraeut
mit manigen werden heiden.
ez ist nu ungesheiden:
swaz hie heyden ist genesen,
die muezen des todes wesen.
daz sol sin unser aller ger.>
nu het der kuenc terramer
erste vernomen daz maere,
daz im erslagen waere
der werde kuenc ignoledoch.
da von im vraeude enpfloch,
diu in sime hertzen lag.
< ez was ein vervluohter tag,
do ich armer wart geborn.
awe! was han ich verlorn,>
sprach er,< an minem mage!
wir gebarn gar zu trage.
wol hin wir sueln sprengen!>
des wolt im nit verhengen
der werde kuenc von syrie
und ander kuenge drie;
die baten in uf halten.
nu manten sie kuenc tybalten
und sprachen, wes er nu hielte,
wan er vil shanden wielte.
er begunde zornliche varn.
sie sprachen:< herre, ir suelt bewarn
daz iuch iht geriwe diu vart.
malfer und rennewart
die lerent uns des todes pin
und der kunic baldewin.>
do sprach der atmerat:
< ich enruche wie ez mir ergat
oder wer mich ersterbet.
ich han ein leit geerbet,
daz kan lange jamer bern.
ich enwil des todes niht enbern.>
da mit begunde er sprengen.
da wart ein michel mengen,
do der strit erhaben wart.
malfer und rennewart
und der kuenc von falfunde,
der keinr nit anders kunde
wan og die sarrazine
lern des todes pine.
sie sluogen sie sam diu rinder.
heymrich und siniu kinder
da mit ein ander wurben,
daz gar die heiden sturben.
ir lip vil der sper zerbrach.
vil maniges halsberges vach
wart von in zertrennet.
nu kam vaste dar gerennet
der kuenc wert von engellant.
von im vil der sper verswant
und von dem kuenge von spange.
sie wielkens in dem gedrange,
daz ez umme sie wart wit.
ich waen, ez wart nie herter strit
danne von slegen und von stichen.
zu dwedern siten sie entwichen
einen fuoz von ein ander.
swaz der man suohte, daz vand er:
mit stichen und mit hurte,
an velde und in dem furte
was ein michel dringen.
man horte da lute clingen
uf den helmen sharpfiu swert.
heymrich, bube, und gylbert,
berhtram, arnalt, bernhart,
die sehse fuorn manige vart,
da sie die sarrazine
lerten des todes pine:
manigen kristen man da sluog.
mich muet an mir der unfuog,
daz ich niht kan gesagen,
wie vil da ritter wart erslagen
dem kuenge terramere.
nu begunde in gelusten sere
daz er gein loyse kerte.
vil manigen ritter er da rerte
durch sin vil vreches ellen.
swer die toten wolte zellen
die da erslagen waren,
der muoste bi zwein jaren
von algarismo han gevlizzen,
oder er kunde ez niht wizzen.
terramer und siniu kint
striten so daz sie noch sint
gepriset an disem maere.
terramer der lobebaere
uf loysen kam geriten.
er und die sine niht vermiten,
sie braechen durch die shar.
dise not die fuogte gar
kyburge sun hemereiz.
der rante dicke durch den creiz
nitwan durch ritterlichen pris.
do ersach in kuenc loys:
uf in er vaste rante.
den helm er im zertrante,
und von der tyost wart versniten
und niht ein vallen da vermiten.
willehelm der werde markis
der volle priste da sinen pris
an im, daz in kyburg gebar,
und clagte was im leides war.
er fuorte in zu den sinen hin.
< nach verlueste ich han gewin,
daz ich noch bin lebende.
min leben bistu mir gebende,
markis, durch die muoter min.
ich wil daz werbende sin
daz ich dirz so gnade sage
daz ez hohem prise wol behage.>
da mit der markis von im reit
hin da terramer da streit
mit den kristen vil sere.
nu was kuenc terramere
ein gazze durch sin michel her
geslagen, daz er was ane wer.
swaz er kuenge hat braht dar,
die warn nah erslagen gar.
nu kam heymrich der alte
gevarn gein kuenc tybalte
mit einr tyost diu so geriet
daz er in von dem oershe shiet.
da begunde er uf in riten.
ez wart ob im ein striten
daz vil ritterliche was.
nu hoeret wa von er genas.
der pfalntzgrave berhtram
in bi dem helme nam
und fuort in gevangen dan,
hin da hielt des riches van.
als er heymrichen ersach,
hin zu dem fuersten er do sprach:
< herre, ich binz tybalt
und wil mich in iwern gewalt
vil eigenliche ergeben,
daz ir bewart mir daz leben:
swie mich ersihet der markys,
so genise ich deheine wis.>
der fuerste von naribone
antwurte im harte shone:
< sit irz der kuenc von arabi,
so moehten wir beliben vri
vor shaden und vor shanden.
in kristenlichen landen
min trost iuch beruochet,
sit ir gnade suochet;
die suelt ir an mir vinden.>
nu sprach er zu sinen kinden:
< heizt den kuenc tybalten
mit vlize wol behalten
biz daz der strit zergange;
der wert doch nit zu lange:
wir haben shier die heiden
von dem lebn gesheiden.>
sie taten daz in was geboten.
sie befulhen in getriwen boten,
die hin gein orense in fuorten.
da mit sie wider ruorten
hin da diu swert da clungen.
ze beden siten sie rungen
nach zweir hande gelte.
daz ein gezoch zu der welte,
der dienst giltet hohen pris
und dar zu daz paradys.
terramere wart wol bekant
daz im tote diu hoehste hant
sin her zu siner gesihte.
diu wêr tohte im zu nihte.
nu begunde terrameren
sins hertzen sin in leren,
daz er gahte hin gein dem mer.
da het er gelan ein michel her,
die darumme stille lagen
daz sie der shiffe pflagen.
da sie terrameren sahen
so vaste zu in dar gahen,
michel wunder sie des nam.
da er zu in geilet kam,
er sprach:< wol zu den shiffen!
werden wir hie abe begriffen,
so muezen wir gar tot geligen.
al min her daz ist gedigen
niwan an dise cleine shar:
die andern sint erslagen gar.
nu han ich hie ein michel hêr.
setze ich da mit mich zu wêr,
so wert diu wêr unlange.>
< herre, swie ez uns ergange,
wir sueln unser leben dem tode wern,
oder aber so werlich verzern
daz ich tot vil der kristen lege.
ez muezent clingen mine slege
uf helme und uf dem shilte.
der heiden tot ich gilte,
daz vil der kristen stirbet
oder min lip den tot erwirbet.>
so sprach kampis von india.
< ir habt vier starke risen da.
die viere lazet an die drie!
ich waene wol daz unser sie
wol vierstunt mer dann ir ist.
sie kann beshirmen niht ir krist,
sie engelten melyachen,
des tot kan wiben machen
daz sie an vraeude erwindent.
als sie daz maer bevindent,
so wirt ir herzeleit so groz:
swaz weinen wangen ie begoz
daz weinen mag man ringe wegen
gein dem des sie muezen pflegen.
ez nidert ir gemuete hoch,
als sie gehoernt daz ignoledoch
in dem strite toter lit;
daz sterben in vil jamers git.>
do sprach der kuenc terramer:
< kampis, ich wil nit striten mer.
wir biten hie gar ze lange.
koment sie mit ir stange
uf uns vaste geilet her,
rennewart und kuenc malfer
und min neve kuenc baldewin,
so lernt sie uns des todes pin.
wol hin balde an diu shif!
ez ist ein saeliclicher grif:
werdent sie von uns ergriffen,
so sueln wir balde shiffen
durch genist uf des meres se
und her wider komen nymmer me.>
sus wart der strit gesheiden
under kristen und under heiden.
swaz der kristen lagen tot,
der sele keine helle not,
von der warheit nie bevant.
wazzers sachen und daz lant
vil gar volles toten lag.
von den toten wart ein smag
daz wirs kein smag gesmacte nie.
terramer doch nit enlie,
er beguende zu den shiffen gahen,
und kunde im nit versmahen,
er naem ein ruoder in die hant
und sprach:< mahmet und tervigant
hant mit valshe min gepflegen.
nu wil ich mich ir bewegen
und sie nymmer me gewinnen
und in mit dienste gar entrinnen.
ane ir helfe ich mich erwer.>
da mit liez er al sin her,
daz lebte, varn in ir lant
und sprach:< wir lan hie diu pfant,
diu ich nit ueberwinde.
awe mir miner kinde,
daz ich der dinges niht enweiz!
und awe, lieber emereiz!
awe mir manne und mage!
iuch hat des todes wage
leider mir hin gezuecket.
ein leit min herze druecket,
da von ich vraeude mich bewige
und nit wan grozes leides pflige.
awe mir, kuenc tybalt!
ich han din leben abe gezalt,
ob du joch bist gevangen,
din leben ist doch zergangen.
da mit wil ihz lazen sin
und ymmer doln clagende pin
umme die mir sint erslagen.>
nu begunde nach im jagen
malfer und rennewart:
die kamen nach im uf die vart
und baldewin von falfunde,
der lute shrien begunde:
< herre kuenc terramer,
tu gein uns den widerker
und habe unser sicherheit:
nieman tuot dir kein leit!
wir wellen dich gesprechen
und etteswaz mit dir zechen
daz dir swaere ringet
und dich wider in vraeude bringet.>
terramer sprach vil helle:
< ich kume zu iu vil snelle,
welt ir bliben staete
und niht volgen valsher taete,
die mir mer leides fuegen.
mins leides iuch mag genuegen,
daz ir mir doch hat getan.
darumme wil ich doch nit lan,
ich enwelle dar gein iu genenden
und in die habe zu iu lenden.>
do diu wider vart geshach,
terramer vil shone sprach:
< nu bin ich hie. seht waz ir welt!
daz suelt ir shiere han gezelt.
ich sol mich hie niht sumen,
ich wilz darumme rumen.
min laster hillet lute:
ich han dem tode zu mute
gegeben manigen ritter wert.
darumme wil ich nymmer swert
gefuern in keime lande.
vil shaden und vil shande
han ich hie erworben leider.
ich weiz wol daz ich der beider
nymmer abe komen mag,
lebte ich biz an den suontag.>
da mit sin clage ein ende nam.
der kristen her geriten kam
mit dem werden kuenge loyse
und willehalme, dem markyse.
so an den selben stunden
die helme sie abe bunden
und hielten also an dem stade.
< ich was uf des glueckes rade;
nu, waene, mich diu trinitat
in vil kurtzen ziten hat
des gewaltes verstozen.
kein leit mag genozen,
ich waene wol, mime leide.
als ich iuch des wol besheide,
so enwizet ir mirz niht.
nymmer man mich vro gesiht.
fuer vraeude han ich leit erkorn.
daz machet daz ich han verlorn
manigen werden kuenc hoch.
von tranzense ignoledoch
und von malachare meliach,
daz ich die bede tote sach,
des muoz mir vraeude wesen gast,
und daz min herze nit enbrast,
daz was ein groz unbilde.
mir muoz vraeude wesen wilde
und heimlich wesen die leide.
min sueze augen weide
daz warn miniu lieben kint,
die enweiz ich leider, wa die nu sint,
und der vil werde emereiz:
der aller ich deheinen weiz,
ob sie tot sint oder lebent.> -
< vater, daz botenbrot ir mir gebent,
ob ichz verdienet habe:
ich vant sie in der habe
an dem libe wol gesunt
emereiz der ist sere wunt;
den han ich bi in funden,
und manigen ritter wunden,
der doch vil wol genaese,
der mit pflege ir vlizic waese.
ir sprechet, lieber vater min,
waz wir her wolten din,
daz wir dich her han geladet?
harte cleine dir daz shadet:
du und sie vil saelig bint.
ich mein dich und diniu kint,
die wandes du verlorn han.
darumme han wirz getan.
din leit daz ist verswunden
daz du, vater, sie hast vunden.
du minnest sie, und mich niht;
daz ist ein wunderlich geshiht,
und ich bin doch der selben fruht.
vater, bekere an der suht,
diu dir der sele fueget shaden.
lieber vater, la dich baden
daz geheizen ist der reine tauf.
got tet durch uns einen kauf:
er ruehte sich dem tode geben
und uns daz ewige leben.
vater, du solt ez bedenken:
got der mag dich wol krenken
an dem libe und an dem guote.
gelaube in dinem muote
an in der den hymel gemachet hat,
die erde und swaz druffe stat,
ez wahse oder ez si lebende:
daz ist sin gnade uns gebende.
wizze fuer war daz mahmet
noch tervigant nit die gnade tet.
die bede zwene tiuvel sint.
wizze daz der maegde kint
git und nimt swem er wil.
ich han geraten dir ze vil.
da mit wil ihz lazen sin.
dol keiner sorgen pin!
ich wil dich nihtes twingen
mit keinr slahte dingen.
ich wil dir raten und biten.> -
< sun, daz ist als guot vermiten.
ich enwil nit halten dinen rat.
min gemuete mir niender stat,
daz ich mich welle bekeren.
la mich alten terrameren
gelauben dar an allen var
daz ich gelaube sehzic jar.
den muot wil ich niht wandeln.
wilt du mich vil wol handeln,
sun, so tuo durch mich ein ding:
dine brueder du mir balde bring.
und kanstu mir sie bringen,
dir mag dar an gelingen
daz ez dich ymmer helfen muoz,
und tuot mir doch leides buoz.> -
< lieber vater min, nu sage!
der antwuerte nit verzage,
ob ich mine brueder bringe,
sage an, mit welhem dinge
oder von welhen sachen
wilt du mich riche machen?
ich enwil nit me guotes han
wan daz hat sancte julian:
da izze ich mine pfruende.
bin ich durch dich id tuende,
daz tuon ich durch anders niht,
wan min wân fuer war des giht
daz du ze rehte min vater sist.
ich enruoche nit waz du mir gist.
ich wil dir sie doch bringen
niht uf lones gedingen,
niht wan daz ich ir bruoder bin.>
da mit gieng er nah in hin.
mit ile er vaste do gahte,
sine brueder er shiere brahte.
da sie terramer ersach,
harte vroeliche er do sprach:
< miniu kint, nu sint mir willekomen!
iwer kunft hat mir benomen
swaz ich leides ie gewan.
sage an, rennewart, saelig man,
wa lieze du emereizen?> -
< der markis wil in heizen
heim fuern uf sin hus.> -
< da ist der byshof von tolus,
der kan wol erzenie vil.
ob ez im iwer gnade guennen wil,
anders hat erz keinen muot.> -
< markis, ez dunket mich vil guot,
und wil dir sagen umme waz:
ein kint ist bi der muoter baz
danne ez iender muege wesen.
emereiz shiere waer genesen,
der sin also soelte pflegen
als die hant des taufes segen.
daz reht daz ist gesheiden
under den kristen und den heiden:
der kristen manige spise zert,
die den heiden der orden wert,
und wil ich in doch fuern lan.>
sa zuhant wart daz getan
daz emereiz zu orense kam.
kyburge guete des gezam
daz sie in vil suoze enpfie.
diu reine da des niht enlie
sie enbesaehe sine wunden,
die warn ungebunden:
die hiez sie sa verbinden
und sich sin underwinden
einen artzet der vil wise was.
der pflag sin wol biz er genas,
mit maniger handelunge guot.
ein muoter noch vil dicke tuot,
swa sie mag, daz beste ir kinde.
ich enweiz wa ich nu vinde
eine kunst, diu mich nu lere,
daz ich gesage von terramere
wie der nu hie getaete.
da begunde der triwe staete
willehelm in wisen.
er sprach:< bitet loysen
daz er iu daz urlaup gebe:
swaz kuenge oder ritter lebe,
daz man sie fuer an daz mer
und sie mit guoter pflege erner.
ligent sie von unbesihte tot,
da von wirt iwer pris so rot
daz ir ymmer sit in shame,
und ist geswachet iwer name.
daz sie fuer war iu gesaget.>
< din rat mir vil wol behaget.>
sa sprach der kuenc terramer:
< reiner, werder kuenc her,
vil edeler romere loys,
ere an mir der krone pris,
so daz din guete mich gewer
des ich an dine gnade ger.
herre, mir daz urlaup gebt,
swaz kuenge und ritter lebt,
daz ich die heize fuern dan:
des gewer mich, vil saelig man.>
loys sprach:< nu sit gewert
mere danne ir habt gegert.
tuet swie iwer wille stat!>
sa zehant der atmirat
hatte in kurtzen stunden
gar die lebenden wunden
braht an des meres stat.
sine artzet er mit vlize bat
daz sie sich ir underwuenden
und taeten swaz sie kuenden.
sie taten swaz er in gebot.
etliche wunden lagen tot.
gnuoger lip des lebens pflag.
terramer sich do bewag
daz er die kuenge ueber al,
die tot lagen in dem wal,
zu den shiffen do bringen hiez.
manic werder man do niht enliez,
manic ritter wart do uf den wag
mit grozem jamer getragen
mich erbarmet noch daz clagen
daz werde heiden da taten.
balsamen und aromaten
hiez sie der voget von baldag.
swaz kunde werden in den smag,
daz hiez er alles machen:
pulver von manigen sachen
uf die kuenge wart gesat.
swaz crut und wuertze namen hat,
bi den kuengen man daz vant.
in manigen samit man sie want
und fuorte sie also ze lande.
der kuenige vil ich iu nande
und wie ir lant gar hiezen.
wil ez iuch nit verdriezen,
ich sage iu, als saget daz maere.
meliach von malachaere,
des pris was an wirde hoch.
von trazense ignoledoch,
den han ich wol gepriset e.
von babylonie aclere,
eser von araralme,
die lagen von willehalme
bede in dem strite tot.
von ypotasomie der kuenc lot
in dem strite also erstarp
daz nieman prises me erwarp.
beikatar von fatone,
wie der nach minnen lone
warp da man nach prise streit!
kanug der kuenc von panturteit,
und jofar von deburnite,
rubuwar essyer von perite:
gebrueder warn die drie.
parpir, efrat, parterie
also hiezen der kuenge lant.
von tofarare kuenc ashamant,
geivar, gagis, emulier,
gewan diu minne ie soldier,
so dienten sie der minnen solt.
in warn guotiu wip so holt
daz ir dienst nam die gewinne
daz da heizet werde minne.
gamarin von rimirache,
efoiz, bethier, gupiz zu rache,
die werden kuenge viere;
titan, tstirin, emiz, thyliere,
der kuenge waren diu lant.
ponpis, zomazon, efikalant.
puris, falder, grapitarin,
die kuenge ir tötlichen pin
dolten mit ritterlicher wer.
soelt ich nennen gar daz her
daz von kuengen wart erslagen,
so muest ich vil namen sagen,
und beguonde iuch der betragen.
driu hundert kuenge lagen
tot in dem strite hie.
ich enkan nit gar genennen sie
als daz maer mir tuot bekant.
von punpeire echerabant,
und pauriper von nubilere,
wimiligar von kartetstere,
ingligar von jelezie,
und rufter von themarie,
ziraster von nemetise,
nilichter von traverise,
gabwar von malerimale,
und tshilis von jerogaladale,
eriuch von der wilde,
und sin bruoder muris von pilde,
agapiter von gaperise,
und zefar von miterise,
duriter von laterite,
und malchiar von der prunite,
die gaben ritterliche ir leben.
vil cristen wart von in gegeben
der tot in dem strite hie.
ich enkan nit mer genennen sie
wan als daz maer sie nande.
die gaben hie zu pfande
ir leben durch der welte pris.
ich woelte daz in daz paradys
ir manheit erstriten haete.
waz terramer da taete?
daz mueget ir hoern gerne.
bruoder rennewart von averne
der begunde sinen vater biten,
daz nit wuerde von im vermiten
daz er kyburge gesaehe;
und sprach, ob daz geshaehe,
so lediget er tybalden ie,
der wol ist behalten hie
in banden harte veste.
< lat dise werden geste
sehen die vrawen hoch geborn;
swaz sie hie shaden hant erkorn,
des wirt sa vergezzen gar
als sie die vrawen wol gevar
mit des herzen augen sehent.
ich weiz fuer war daz sie des jehent
mit warer muotes gihte,
diu shone tuege zu nihte,
diu abe den vrawen shine
die da minnent die sarrazine.
ez ist so shoene diu kuengin
daz wip nit shoenr mag gesin:
so sint die andern vrawen.
swer die kan rehte shawen,
sin augen der so erweidet
daz leit gar von im sheidet.
so was min swester kyburg
an wibes shoene ie so kurg
daz kein shoene fuer sie mizzet.
ein hertze vil gar vergizzet
swaz leides ie gewan der lip,
begnadet in ein reines wip.
kein genade diu ist so guot
so die got den lueten tuot,
dar nach diu wip kuennen geben.
hat kyburg ir leidig leben,
daz ir ir, vater, hat getan,
so muoz man ir an shoene lan
in provenzale den strit.
swa shoene und ere an wiben lit,
kan der an lobe iht baz geshehen,
der beider horte ich ir jehen.
an der hastu missetan.> -
< sun, die rede solt du lan:
min alte shulde nit niwe!
ich mane dich der triwe
die din warheit mir gehiez,
do ich die widervart nit liez
und gienc zu dir uf daz lant.
ich wil uf orense lan diu pfant
diu ich druffe han versat.
gar miner vraeude der ist mat:
mir sint die ritter tot gelegen,
der kuende ir pris ze rehte wegen,
sie clagte manic kristen man.
so grozen shaden nie gewan
kein man der ie wart geborn.
rennewart, la dir nit wesen zorn
daz ich sprechen wil gein dir;
swie gar ich vraeude und ere enbir,
der woelt ich mere noch enbern
e der bete dich gewern,
und wil dir sagen umme was:
ich bin an witzen nit so las,
ich kunne mich des wol verstan
daz ich beiden shaden gefueget han,
den kristen und den heiden.
von den selben leiden
dol ich so hoch gemachet leit
daz nymmer der kristenheit
keinen shaden gefuegen wil.
und ob kuenge truegen vil
mit mir mins herzen swaere,
in wuerde vraeude unmaere.
nu bedenke, lieber rennewart,
was shaden ich an dirre vart
han genomen an manigem manne.
diu saelde tet mich zu banne,
diu kyburge die minne
gebot daz die ir sinne
an dem markysen wante.
mich und min art sie shante
und die gote der wir pflegen.
rennewart, ich han mich bewegen
daz ich wil hinnen sheiden.
mit hertzlichen leiden
wil ich ymmer mere leben.
tybaldes han ich mich begeben.
dem tuo, markis, swaz dir behage!
sinen tot ich harte cleine clage;
ich laze ez auch sin, mag er genesen.
ich enwil nit langer bi iu wesen
noch kyburge gesehen.
mins willen han ich iu verjehen,
da mit lat mich von iu hin
sheiden! iwerr triwe sin
lat an mir nit missevarn!
iwer got der mueze iuch bewarn.>
do sprachen terrameres kint:
< wir waenen, vater, daz ir bint
worden gar ane witze.
waz tiuvels riet iu ditze?
hat iuch mahmet geheizen
daz ir kuenc emereizen
liezet auch beliben hie?
den rat getet iu staete nie.>
da sprach der werde malatreiz:
< wir enrumen nymmer disen creiz,
e hemereiz wol varnde wirt.
der hie ist des landes wirt,
dem getruwen wir des wol,
so unser vart sich fuegen sol,
er enhelfe uns wol ze lande.
die grozen haubet shande,
vater, solt du wol bewarn.
la din her zu lande varn,
wan uns und luetzel kuenge mer!
und tuostu den danker,
tybalt hat verlorn daz leben,
und wirt dir shanden vil gegeben.>
terramer was do daz zorn,
und sprach:< ich han durch in verlorn
mage, man, guot und ere.
ich ensage, sun, dir nit mere
wan daz ich belibe niht.
nymmer leider mir geshiht
danne mir ist hie geshehen.
ich sol der warheit jehen:
tybalt mir daz fuogte.
mins leides in niht genuogte,
ern verluer mir dannoch malfern.
vil lieben kint, ir suelt nit gern
daz mir fuege me leides.>
< ob du nu von uns sheides,>
so sprach sin sun morguweiz,
< ich weiz wol, vater, daz emereiz
unser gote alle varn lat.
vater, bi der kristen got er bestat.
daz erkenne ich an mir selben wol:
e du doltes des todes dol,
so woelt ich mich e taufen,
da mit dir din leben kaufen.
emereiz daz selbe tuot.
ich erkenne wol sins hertzen muot:
er lat tybalden nit toeten.> -
< morguweiz, du wilt mich noeten
daz ich sunder dank belibe.
e daz emereizes libe
wuerde bekant der kristen e,
ich woelt e doln leides me.
und ist so swaere doch der last
von leide daz mir ist ein gast
hoher muot und hohes pflegen.
sun, ich han mich des bewegen
daz ich blibe biz an ein zil,
und den markys des biten wil
daz er sinen pris nu an mir ere,
und mir armen terramere
mins leides swaere ringe
niht wan mit eime dinge:
daz er tybalden laze
lebendig varn sine straze.
herze lieber kuenc malfer,
hilf mir daz mich der bete gewer
loys und der werde markys.
tybalt der pofer tshetis,
ob der den lip hie verluer,
daz truege sie vil cleine fuer
an eren oder an dem prise.>
< als ich, terramer, dich wise,
also wirb mit disen sachen,
wilt du in ledic machen,>
sprach der von portebaliart.
< wil min vater rennewart,
so sint entstricket sa zehant
des kuenges tybaldes bant.
swes er an willehelmen gert,
des ist er zehant gewert.
dar zuo sprich ich was ich kan.
sage mir, ob du sist min ane
und wie ich kam in dine gewalt.
tuost du daz, so wirt tybalt
ledig von den starken banden,
die er an beinen und an handen
hat, des warte uf minen lip.
und wilt du nit daz reine wip
kyburge mit willen sehen,
wilt du, so laz ez ungeshehen.
daz wil ich lazen an dich.
lieber terramer, nu sprich
reht als ez ergangen ist!> -
< gerne, kuenc malfer, du bist
mit warheit rennewartes kint.
wan daz ze lanc diu maer kint.
so sagte ich rehte din leben
und wie du wuerde mir gegeben.
doch sage ich dir von diner art:
din vater daz ist rennewart,
und waere fuer war getaufet,
e daz mir wuerde verkaufet
din vil hochgeborner lip,
und starp an dir daz selbe wip
diu zu der welte din genas.
ich waen, sie loys tohter was;
sus sagten die dich mir brahten.
mine sinne des niht gedahten,
do ich dich mir zu vraeuden zoch
und dinen namen wolte hoch
machen an maniger krone,
da wart mir von dir zu lone
ein hertze leit daz ymmer bluet.
kein shade mich so harte muet
so daz ich dich han verlorn.
ich hete dich zu sune erkorn,
malfer, vor minen kinden.
min lip der mueze verswinden
dir zu gesihte, ich ensage war.
ich muoz miniu lebenden jar
ymmer nach dir trurig sin
und doln senlichen pin,
daz ich, sun, din muoz enbern.
ich wil an dine staete gern,
daz du mir helfest hinnen,
und tybalden wider gewinnen
und den kuenc emereizen.
den solt du bringen heizen:
er mag bi mir baz genesen
danne ob er hie soelte wesen.>
do sprach der kuenc malfer:
< ich wil wesen din gewer,
swaz ich dir gelobet han.
wilt du nit langer hie bestan,
so wil ich leisten was ich sol,
sit mir gelugen ist so wol
daz ich rehte weiz min art.
wol dan, vater rennewart,
und biten den kuenc loysen
und willehalmen den markysen,
daz er unsers dienstes gedenke
und nit an triwen uns krenke,
die han wir her behalten!
er sol den kuenc tybalten
lan riten mit terramere.
mit shaden und gar ane ere
muoz er doch varn, swar er vert.
im was leides vil beshert,
vater, do er dich verlos:
unsaelde in zu kinde kos.
nu gedenken bede doch dar an:
er ist din vater und min an!
nu leisten bede sine ger!
vater und ane, nu get her!
swes ir gert, daz muoz geshehen.
ir welt kyburge nit gesehen
und orense nit geshawen
noch druffe die claren vrawen,
so wellen wir iuch triegen niht.
swes iwers herzen wille giht,
daz wellen wir iu gar fuegen,
kan iuch der tat genuegen.>
terramer der volge jach.
harte guetliche er sprach:
< bea fiz, vohter merzi!
geshiht ez, ich bin leides vri.
wenig ist besser danne niht.> -
< wol dan, din wille geshiht.>
sie giengen hin da was loys
und der vil werde markys.
rennewart sprach zu willehalme:
< markis, mime gernden galme
antwuerten du gueltichen solt.
du muost uns geben einen solt;
wir biten dich nit soldes mer.
uns hat gebeten terramer
daz tybalt der werde
gesunt im ledig werde.
diz han wir im geheizen.
so wil er kuenc emereizen
mit im fuern also wunt.
er giht daz er e gesunt
bi im werde danne hie.
ob wir dir nu gedienten ie,
daz ruoche erzeigen, ritter guot.>
< ich bin der vil gerne tuot,
des ir an mich hat gegert;
des sit mit guotem willen gewert,
und bin ich an triwen wis.>
so antwurte in der markys.
die ist doch von im geborn.
ich tuon die vrage ane zorn,
wan daz ez mich wunder nimt.
ich waen, sin hertze des nit gezimt
gein uns zwein deheiner minne,
sin lip die kuenginne
solte gesehen durch fuoge
und ander vrawen gnuoge.
nu lazens wesen als im da si!
sin haz uns zwein ist ymmer bi,
und soelte er leben ymmer bi,
do sprach der kuenc terramer:
< markis, ich bin iu beiden holt.
fuer war du daz gelauben solt:
daz ich kyburge nit gesihe
der ich vil gerne zu tohter gihe,
daz laz ich durch deheinen haz.
uns kumt beden deste baz,
unser dwederz hertze enbaere,
ez entwuenge soelhiu swaere
die uns an vraeuden irte.
kein gast sol sime wirte
gerne fuegen ungemach.
ich enweiz was ich an ir rach,
daz ich sie mit hazze nit vermeit.
sie entet mir nie kein leit
wan daz sie sich taufen liez.
ich waene, sie daz diu minne hiez
diu ir liebte dinen lip.
min tohter, daz vil reine wip,
hat verlan durch dine minne
an wirde hohe gewinne:
zwuo krone und vil mage.
swa leit diu minne ir lage,
niht ir da entrinnen kan.
swie ich si ein getageter man,
vil wol ich ez doch erkenne.
von minne ich ettewenne
dolte arbeit und shaden.
nu hat mich leit so ueberladen
mit hertzelichem sere
daz ich minne nymmer mere
wil gepflegen in miner zite.
und swenn ich hinnen rite,
so rume ich provenzale
nu zu dem vierden male
mit shaden und mit shande.
ich swer bi tervigande
einen ungenoeten eit,
daz ich nymmer der kristenheit
keinen shaden wil gefuegen.
mich mag der verlust genuegen
die ich hie habe erkorn.> -
< vater, swelch ding wirt verlorn,
daz man nit wider mag gehan,
daz sol man varn lan.
lat iwer claegeliche not!
swer hie ist gelegen tot,
swaz der heiden sint gewesen,
die sint ymmer ungenesen.
die kristen die hie sturben,
des libes tot die erwurben,
und daz diu sele lebet shone
vor tetragramatone
in dem reinen paradyse.
so sint der vogel spise
die toten heiden vil nach gar.
ez sin raben oder ar,
die hant sie wol gespiset.> -
< malfer, din munt mich wiset
daz ich an dich nit enger.
gedenke, lieber malfer,
an dine reine triwe.
min leit mir niht niwe
und la gein mir din predigen!
du solt tybalden ledigen
shier von der vangnuesse.
wizze, ez ist umme susse
gein jhesu din vil wiser rat.
min muot des keinen willen hat
daz ich volge diner lere.
von mahmet ich nit kere
noch von gote tervigande,
des gewalt mich maniger lande
vil gewaltic hat getan.
ich wil nit langer hie bestan.
dar nach tuo was dir behage!>
< nu merket, vater, was ich sage,>
sprach fabors sin eltstes kint.
< iwer witze ist worden blint,
der vil iwer hertze pflag
( swem nieman geraten mag,
dem kan man auch gehelfen niht),
ob din heimvart geshiht.> -
< so kan nymmer doch geshehen,
daz ich mine tohter welle sehen:
ez sol nit min enteret lip
sehen ein also reines wip.
da von wil ihz lazen sin
und anders durch keinen pin.
swaz si miner kinde alhie,
die riten dar und gesehen sie,
daz ist wol mines willen muot.
ich weiz wol, malfer der tuot
swaz mir gelobet sin staete hat.>
< ich bin der des niht enlat,>
sprach malfer,< ane allen var
halt ich min geluebde war.
daz wizzet, herre und lieber an.
werder kuenc loys, wol dan!
lazen sich kuenc terrameren
baz sheiden von den eren
danne er sich gesheiden habe!
vater, keret hin in die habe!>
rennewart hin zu im do sprach:
< ir suelt gewinnen guot gemach
bi den toten die da sint.
wol dan, terrameres kint,
lat in an dem gemache hie!>
terramer da nit enlie,
er enbaete sie vernemen,
und sprach:< mich kan des gezemen
daz ich wil sweren einen eit,
daz ich nymmer me die kristenheit
gesuoche fuerbaz mit keime her,
oder ich ertrinke in dem mer.
tervigant, kaun und mahmet,
mir ensi leit daz ich ie getet
keine shaedeliche tat
den die der tauf begozzen hat.
der eit ist ungenoetet.
ich mueze werden ertoetet
mit eime tode der nit waere
eime kuenge wol gebaere;
daz waer ein rat oder ein hurt.
der tot zaeme niht der geburt,
also gehohet ist min art.
du solt wizzen, sun rennewart,
daz kein got ist baz geborn,
die wir zu herren han erkorn
wan ich und min geslaehte.
mahmet niht gebieten maehte
nit wan ich und min gewalt.> -
< so bite sie daz kuenc tybalt
ledig werde von ir gebot.> -
< rennewart, la dinen spot
und tuo daz dinen triwen zeme
und mich von ungemuete neme.
var enweg und bringe in her,
du und din sun malfer!
so wil ich varn zu dem her
und din biten bi dem mer,
biz siben tage vertaget sint.
biz dar mag diner swester kint
emereiz wol doln die vart.>
< daz ist guot,> sprach rennewart.
< und hastu dich wol bedaht,
din wille der wirt volle braht,
vater, daz du uns minnest baz
danne uns e hazzte din haz.
da mit solt du gemaches pflegen.> -
< wir sin zu beder sit gelegen
mit arbeite, ane gemach.>
der kuenc terramer do sprach
zu loyse:< voget der krone,
nach diner gnaden lone
wil ich hie sheiden von dir.
markis, du solt gelauben mir
daz dich min lib ergetzet;
swa ich dich han geletzet,
des lone ich dir mit guote.
getruwe ez minem muote
daz ez wider alles wirt getan.> -
< herre sweher, daz wil ich lan
an den hohgelobten krist,
der mir da zuo gestanden ist,
und an der kristenheite wer,
die iuch vil trurig ueber mer
zu dirre zit geshaffet hat.
swaz ir tuet oder swaz ir lat,
daz ist nach iwerm muote.
zweir starker manner ruote
die hant mich vor iu ernert
und iwers hers so vil verzert
daz ez iuch ymmer mueen muoz.> -
< markis, mir ist worden buoz
swaz ich vraeuden ie gewan.
ez wart zu der welt nie man
als unsaelig nie geborn.
ich han die ritter hie verlorn.
darumme ich ymmer trure.
dirre strit der ist ein shure
an vraeuden zu beder sit.
hey waz er hohes jamers git
wiben die pflegent triwe!
die dolnt nu hertze riwe.
vil wol ich daz erkenne:
diu minne mich etteswenne
mit guotes wibes minne bant.
swem wibes guete minne ist bekant,
der weiz wol daz ir augen regen
kan soelher guezze pflegen
daz er ir wange begiuzet.
wibes hertze nit verdriuzet,
ez enclaget vriundes sterben.
ir triwe in kan erwerben
vraeude smal und swaere groz.
kein brust hertze nie besloz
getriwer danne treit ein wip
der kueshe und rein ist der lip.
wie? was han ich gesprochen?
min zuht diu ist zerbrochen,
wan nie kein auge wip gesach
wan der man guete und ere jach.
ich waen, ich wol gebuezet han,
habe ich mit worten missetan.
markis, ich han gnuog gereit
und mins muotes vil geseit.
da mit wil ich nu swigen
und kuenge loyse nigen
nach eim urlaube shone.
dar nach swer hie treit krone,
die wil ich alle dem ergeben
der iu gegeben hat daz leben,
ez si mahmet oder crist.
fabors, du ensolt nit langer vrist
nach dinem bruoder beliben dort
wan als gemezzen ist min wort.>
da mit er sich von in shiet.
wie sin ding dar nach geriet?
daz sage ich als ich beste kan.
ez enwurden nie von wiben man
baz enpfangen danne sie.
die roemshe kuengin diu gie
durch enpfahen gein loyse,
und kyburg gein dem markyse,
dar nach gar die vrawen.
sie mohten dar nach shawen
manige vrawe liehtgemal.
< daz ich ie kam ze provenzal,
des wil ich loben hamonen
und mit dienste ymmer lonen,>
so sprach der kuenc passiguweiz:
< ich wane, sich mit vlize vleiz
jhesus dirre shoenen wibe.
ob ich ein heiden blibe,
des zwivel ich vil harte.>
zu sinem bruoder rennewarte
sprach er:< lieber bruoder guot,
sich hat verkeret min muot
in kurtzer wil vil gar
von der geflorierten shar,
diu von shoene an mich da shinet.
swaz an mir nu sarrazinet,
daz, waen ich, von mir sheiden muoz.
rennewart, mir wirt nymmer buoz
vil seneclicher sinne,
ich enverdiene ir einer minne.
diu kan so sueze blicken,
und der blik kan bestricken
ein vestes hertze daz ez wirt krang.
min sin getet nie me wang
an den goten die der atmirat
zu herren her behalten hat.
wil sie, ich wil mich taufen.
da mit so wil ich kaufen
ir minne, daz sie mir die git.
der gewalt an ir einer lit.
si nu daz sie des gezeme
daz sie mich den minen goten neme
und mich gebe der kristen gote,
der gewalt ste in ir gebote.
rennewart, ich lige tot,
mich enloese ir minne von der not.
niht anders mich ernern kan.> -
< sage an, reine saelig man,
passiguweiz, lieber bruoder,
wer ez si der minnen ruoder
in dime hertzen so kan vern.
der minne kan sich nit erwern:
swa sie hin ir krieges pfliget,
dem hat sie shiere an gesiget.
des enpfant ich an alysen.
dar kunde sie mich wisen.
min hertze sie also besaz
daz ich der nymmer vergaz,
biz ich hin kom an die stunt
daz mir sinne wurden kunt.
ich waz gar ane sinne,
do mir gebot diu minne,
daz ich minnete alysen lip.
nu sage mir, wer ist daz wip
die du ze vrawen hast erwelt
und dich fuer eigen ir verselt?
ich tuon vil lihte dir den rat,
der dir zu staten wol stat.> -
< rennewart, nu ruoche shawen
under allen disen vrawen
diu aller beste geshoenet si:
diu wonet minem hertzen bi.
des twinget mich diu minne.
sich, diu bi der kuenginne
sitzet und der swester,
sich, der minne leret mich den pin
daz ich da von sterben muoz,
oder ich verdien ir gruoz.> -
< wizze, bruoder passiguweiz,
daz ich dinen willen gerne weiz:
du meinst die maget kassinen,
der shoene so lieht kan shinen,
diu ist loyses swester fruht.
kueshe, staete und reiniu zuht
an ir geshoentem libe lit.
swem sie ir minne mit willen git,
der mag wol wesen hoch gemuot.
sie hat vor valshe sich behuot,
daz sie hat shoene und ere
( ich endarf ir nit loben mere):
die sint mit vollen beide da.> -
< rennewart, lob anderswa.
du hast hie gelobet wol.
daz lop machet daz ich dol
nach ir minne ungemach.
awe daz ich sie ie gesach!
sol ir minne mich vergan,
ich wolte durch ir minne lan
lant, krone und dar zu die mage.
und in dem gesegenten wage
wolt ich mich lan taufen
und da mit ir minne kaufen.>
da sprach der pruoder von prides:
< passiguweiz, swaz du lides
nach ir minnen ungemaches,
ane not du dir daz maches.
ir vater der kuenc von spange
fuer war der lieze dich lange
mit grozen arbeiten leben,
e daz er dir sie kuende geben:
er hat nit wan daz eine kint.
diner gernden ger erwint,
daz rate ich, passiguweiz.
von der warheit ich daz weiz
daz er sie nymmer man gegit
wan des lant im nahen lit.> -
< so wizze, bruoder rennewart,
daz ich muoz des todes vart
durch ir minne girde varn.
der tot kan mich nit langer sparn,
sit du ir minne mir versagest.
von dem leben du mich jagest,
mag ich ir minne verdienen niht.
swaz nu mir da von geshiht,
ich wil ir min gemuete sagen
und uf gnade min leit ir clagen.>
sus gieng er zu der vil suezen
und begunde sie sus gruezen:
< dei vo save, damesele!
vo ehtes kurtoys bele.
e vohter kurtoyse prie,
daz sie mir gnaedig sie.>
sie sprach:< waz ist iwer ger?
wizzet daz ich iuch gewer
swaz iuch und mich kan eren.
welt ir mich fuege leren?
von jugent ich des ein junger bin.> -
< vraewelin, mins hertzen sin
hat mich an dich gewiset.
fuer aelliu wip gepriset
min hertze mit dem libe.
hilf mir daz ich belibe
bi dir in christenlicher e.
swie hoch min name an wirde ste,
des wil ich mich begeben gar,
daz min din guete neme war,
dar zuo lant, mage, des guotes.>
< ir hat niht mannes muotes,>
kassyne diu vil sueze sprach.
< als dem man guotes gebrach,
unwerder wart er sa zehant.
haltet mage, guot und lant,
des git min triwe iu den rat,
als ich leisten sol der trinitat:
kert da hin iwern muot
da iwer dienst dunke guot!
min augen nie gesahen
des dienst ich woelt enpfahen,
daz waer sin lon der minnen gelt.
ich enwoelte nemen nit die welt,
daz diu min eigen waere gar,
daz ich wuerde wibes eren bar.
ich han doch uf minnen wan,
und sol iuch doch wol vergan.
unser leben daz ist gesheiden:
ich bin cristen und ir ein heiden,
ich bin jung und ir betaget.
der jugent selten wol behaget
daz alter an keinen sachen.> -
< vraewelin, du wilt daz machen
daz ich mine sinne verliese
und guot und ere verkiese,
und zu eime torn wirde gar.
vrawe minne, nim des war
wie mir disiu vrawe tuot.
heiz sie gein mir wesen guot!
minne, din kraft ist manigvalt.
twing sie als du mich twingest!
da mit du sie gar dringest
daz sie dir muoz hulde swern.
mich kan vor tode niht ernern
niht wan ir helfe und din rat.
und ist daz mich din helfe lat,
so pfliges du niht der staete nu,
also wilent pflaege du,
da du von erste buende mich.
suezez vraewelin, nu sprich:
weder wilt du mich verderben lan,
oder sol ich den gedingen han
daz du in kurtzer vriste
mich machest cristen criste?>
diu guote sach vil vaste an in
und sprach:< herre, habt ir sin,
so habt ir, waene ich, wol gehort,
was warn mines mundes wort.
der wil ich gein iu niht wandeln.
woelt ir wol iuch selben handeln,
so lat die rede bliben
und dienet guoten wiben
uf genaedeclichen wan,
als ir da her habt getan.
ich bin ein kint, so sit ir wis.
swaz min oeheim der kuenc loys
mir ratet, daz ist so geshehen.
dem wil iz gar verjehen,
als ir mir, herre, habt gesaget.
swaz im danne wol behaget,
dar ueber hat er den gewalt.
daz min muot dar ist gestalt,
swa in sin wille wiset hin,
gar ich im des gevolgic bin.
ich weiz wol daz mins vater muot
mir nymmer hertzeleit getuot.
sine triwe ich also staete weiz.>
do sprach der kuenc passiguweiz:
< vrawe, nu bin ich geswigen.
ir habt gnade mir verzigen.
da mit wil ich von iu gan
und alle freude varen lan.>
da mit gienc er von dan
als ein vil leidiger man,
dem bekummert hat diu minne
den lip, daz hertze, die sinne.
etteswanne ich daz erkante,
do mich ir brief ir nante,
da bin ich nu abe geshriben.
wer an ir brieve sie beliben,
vil luetzel ich der erkenne.
ob ich ir einen nenne,
so ist mer von mir genant
danne ir der minne si bekant.
da mit wil ich ez lazen ligen.
sus sint wib und man gedigen.
wie ez passiguweize ergie?
des wil ich geswigen hie
und mit fuoge da hin sparn
biz sie von orense varn,
die siechen und die gesunden.
wie sie der vart begunden?
des wil ich iuch besheiden.
tybalt, der werde heiden,
wart durch emereizen gelan.
anders waer ez nit getan,
wanne er was von im geborn.
tybaldes haz und sin zorn
mit staete gar verkorn wart.
daz geshuof bruoder rennewart
gein den vil gelieben zwein,
die warn ein getriwes ein:
daz waz willehelm und sin wip.
nu was kuenc emereizes lip
an den wunden nah genesen
und wolte da nit langer wesen.
er begunde urlaubes biten
mit vil hovelichen siten
an den werden kuenc loysen
und an den werden markysen:
< des gnade ich iu beiden.
nu wil ich von iu sheiden.>
sin danken daz was manicvalt,
daz sin vater kuenc tybalt
ane shaden ledig wart.
loys erlaubte in die vart
ane valsh mit willen guot.
da von wart kyburge muot
beladen mit hertzeleiden.
kint, brueder und die heiden
urlaub alle namen.
dem hete diu minne ir samen
gesaet in daz hertze,
den twang also der smertze
daz er gar ane sinne wart.
daz begunde clagen rennewart
in sime hertzen vil sere.
er sprach:< volge miner lere!>
hin zu passiguweiz er do sprach:
< bruoder, soelhes ungemach
soelte twingen bloediu wip.
bi uns nit langer belip!
als du kumst uf daz mer,
so ahtes du uf sie nit ein ber.
wol hin, ich wil mit dir gan
und min geluebde war lan,
daz ich mime vater gehiez
da er mit mir dich varn liez.>
nach urlaube maeniglich do drang.
kyburg manigen ummevang
tet mit ir blanken henden.
< daz sheiden daz kan pfenden,>
sprach sie,< mich an vraeuden gar.
nu was ich worden leides bar.
nu kan mir fuegen dirre sheit
alles hertzecliche leit.>
da mit fuorn sie von dan.
nu gieng der minne gernde man
hin da saz diu sueze
und sprach:< iwer got der mueze
iuch wol bewarn, vrawe guot.
und wizzet daz mins hertzen muot
ymmer an iuch sinnet her.>
des antwurte im do malfer.
er sprach:< hast du niht gehort
ein vil alt sprochen wort:
daz uzen augen uz dem muote?
vuerhte nit der minen ruote,
daz si dich iht me bluewe.
diu minne ist ungetruewe
diu gein der welte hoeret:
sie shendet und toeret
wib und man vil dicke.
ich was auch an ir stricke
bevangen kurtze stunde,
da ich von ersten begunde
mich der minne verseln.
daz wunder nieman kan gezeln
daz diu minne triben kan:
ez si wib oder man,
dem fueget sie vil pine.
sueziu maget kassine,
din lip der minnen zeichen hat.
ob gar diu minne dich erlat
daz sie dir nymmer leit getuot,
so verkeret sich ir muot.
da mit sueln wir von dir gan
und dich in bliden vraeuden lan.>
da mit shieden sie dannen.
zu den vil werden mannen
sie shiere komen waren.
passiguweiz begunde gebaren
reht als er sterben wolte
von dem kummer den er dolte.
do sprach rennewart von prides:
< bruoder, swaz du kummers lides,
den lides du gar ane dang.
ich waene daz ez werde lang
e sie dir kome zu gesihte.
din hertze dar nach rihte,
wie du der minne entrinnest
und den muot wider gewinnest.>
da mit swigen sie stille.
der rate was niht sin wille
den er im kunde raten.
gein dem richen atmiraten
begunden sie do keren
und funden terrameren
ligende an siner warte.
nu begunde er zvernen lan.
do so lange warn sie da,
do sprach rennewart ie sa:
< ir suelt iwer zuernen lan.
wizzet, ich han iwern willen getan,
swaz ich iu hete geheizen,
des vraeget passiguweizen,
der wolte durch minnen rat
han gelaubet an die trinitat.
daz han ich an im erwendet.> -
< ir minne mich noch pfendet
an vraeuden und an muote;
mich troste diu vil guote,
so wil ich truren ymmer mer.>
do sprach sin vater terramer:
< sage an, wes hastu verjehen?> -
< vater, daz noch muoz geshehen,
daz kassine, diu vil sueze maget,
minen augen so behaget
daz min hertze ir eigen ist.
und wil sie, an jhesum crist
gelaubent mine sinne,
daz sie mir gebe ir minne.> -
< awe! sun passiguweiz,
daz ich mich ie mit vlize vleiz
war an dins muotes wille lag!
du wirst doch voget zu baldag,
als erstirbet mir der lip.
wilt du die ere durch ein wip
lan, daz ist ein tobesuht.>
sus sprach diu kanabeus vruht:
< nu lazen dise rede stan!
einen trost ich gein dir han
biz wir zu ninive komen:
daz dir si der muot benomen
des du pfligest gein criste.
ich enwil niht langer vriste
in der habe beliben hie.>
hin zu rennewarte er do gie
und zu dem kuenge malfern
und sprach:< ich wil niht enbern,
ich enwelle von iu sheiden.
mit grozen hertzeleiden
so rume ich hie proventzale
nu zu dem vierden male
mit shaden und mit shande.
ich lobe tervigande
und dar nach allen goten her,
daz ich nymmer me den ueberker
getuon gein der kristenheit,
daz ir fuegen kuenne leit.>
do sprach der kuenc tybalt:
< malfer, uf dinen gewalt
harte clein ich ahte.
etteswaz ich noch betrahte,
daz dich an vraeuden letzet
und gar von prise setzet.
vil gar mich diu saelde vloch,
da ich dich so shone zoch
und dich trute fuer miniu kint,
diu von mir geborn sint:
des han ich gnozzen cleine.
din hertze daz ist unreine,
und bist ein shoene kunterfeit.
der valsh den din hertze treit,
der gelichet dem angel.
manic wip hat von dir mangel
ir vriundes den sie sante her:
der durch sie vil manic sper
mit tyoste al hie verzerte,
dem din lip besherte
den tot vil gar ane strit.
vil hazzes man dir darumme git
von vrawen wol geroetet.
hetes du nie man ertoetet
wan den kuenc meliachen,
din pris der mueste swachen.
nu hastu ir so vil erslagen
daz nieman hertzeliches clagen
mag gehaben wan diu wip;
die hant so getriwen lip
daz ir keine erwindet
der clage, e daz sie vindet
mit ir clagenden augen
in ir hertze taugen
einen man des sie gezimt.
vil lihte sie den selben nimt
nit wan daz er sie troeste.
daz ich in spreche daz boeste,
des beginnent sie mich zihen
und ir hazzes drumme lihen.
so tuont sie mir doch gewalt.>
er sprach:< her kuenc tybalt,
sa arabeln des gezam
daz sie willehalmen nam.> daz muz ich nu lazen sin doch dorret drumme daz herce min
daz der werde kuenc tybalt
malfern also beshalt,
daz muote in harte sere
und sprach zu terramere:
< herre voget zu baldag,
mit hertzen ich wol clagen mag
daz ich pflag gein iu triwen.
noch moehte ez in geriwen
der mich da hat besholten.
ez wuerde im lihte vergolten
soelt ich in ymmer me gesehen.>
< malfer, ich wil der warheit jehen,>
mit leide terramer do sprach,
< daz dir daz leit ie geshach,
vil we daz mime hertzen tuot.
gein im vil zornig wirt min muot.
kum ich ueber des meres wag,
min lip mit im erhebet den bag:
da mit ich in gehoene
und lasterliche enkroene,
da mit wil ich im gelten
daz unbenoete shelten.>
da mit tet er den danker
und sprach:< ich wil nymmer mer
komen zu provenzale her.>
rennewart und malfer
fuorn hin gein orangis,
da sie der werde markis
und kyburg suoze enpfiengen.
mit willen sie gein in giengen
und sprachen:< ir suelt nit beiten.
nach disen arbeiten
suelt ir gemaches pflegen.>
< gemaches han ich mich bewegen,>
sprach rennewart von averne.
< markis, ich waere gerne
heim zu sante juliane,
des bin ich gewesen ane
leider vil manige zite.
biz morgen ich hie bite
und wil ez danne rumen,
ich wil mich hie nit langer sumen.
daz ich hie gebiten han,
daz vergebe mir sante julian;
dem solte ich lesen und singen.
min muot hat des gedingen
daz diu sele wol genese,
swanne daz urteil wese.>
do sprach sin sun malfer:
< vater, ich wil wesen der
der mit dir von hinnen vert.
ich waen, mir ieman daz erwert,
ich envar gein portebaliart.
vater, dar sol sin din vart,
und solt da leben mit gemache.> -
< sun malfer, niht mache
daz ich iht zornig werde.
ich enwoelte niht gar die erde
nemen, daz sante julian
min nit gnade soelte han.
ich var die rehten straze.
swer mich die varn laze,
dem sol ez got vergelten,
wan daz sol geshehen selten
daz ich uz minem closter var.
ist daz mich got gesendet dar,
ich enrume ez nymmer mere.
und kaem der kuenc terramere
und braehte juden und heiden,
und moehte ich an den beiden
da gesigen mit eime slage,
ich woelte da gein sin ein zage,
wan ich wil nymmer me
mensh geshaffen in den re,
und muet mich swaz ich han getan.
min gedinge ist, sante julian
helfe mir daz erwerben
daz mich got nit laze ersterben,
ich enwerde e suenden bar
e daz diu sele von mir var.>
da mit er nit mer sprach.
sie fuorn gar an ir gemach,
die ritter algemeine.
kyburg diu sueze reine
het gefueget in gemaches vil.
des pflagen sie biz an daz zil
daz sie dannen wolten.
niht langer sie beliben solten,
da in die wahter taten kunt
algemeine fuer die selben stunt
daz diu wolken waern gra
und daz der tag sine cla
hete geslagen durch die naht,
die muese von des tages maht
sheiden von ir gewalte.
niht langer do entwalte
loys, ern beguende zogen
mit kuengen und mit herzogen
zu willehalme dem punjure
und sprach:< din nachgebure
bin ich gewesen vil lange.
von arragun und von spange,
von walhen und von engellant,
von swannen sie sint genant,
die hant in dirre vriste
gedient dir und criste
daz erz wol gedenken mag,
so wirt der letzste tag.
markis, dise ritter wert
hant alle gegert
daz ich erlaube in die vart.>
< daz mag sin.> sprach rennewart.
< ir suelt hoeren minen muot:
man sol teilen daz guot
daz terramer hat gelazen hie.>
mit gemeinem munde sprachen sie:
< wir enwellen nit des hie ist.
unser dienst den sol haben crist
und der vil werde markis.
got git uns dort daz paradys
zu lone, so wir ligen tot.>
willehalm der reine sich bot
zu ir fuezen swaz da ritter was,
und sprach:< der ist diu veritas,
iu nit ungelonet lat,
da man pfant noch buergen hat.>
da sprach aber rennewart:
< nu si erlaubet iu diu vart,
und iwer dienst si gote gezelt;
sit ir kein guot hie nemen welt,
so sueln wir uns nit sumen
und provenzale rumen.
loys, der ist der herste,
der sol sin der erste
der uns sinen segen git.
im hat erworben dirre strit
daz er hoeher vil gepriset ist.>
loys sprach:< iwer mueze crist
und sin reiniu muoter pflegen.>
< diz ist ein wol gereinter segen,>
sprachen sie alle und nigen.
groz danken wart da nit verswigen,
daz in der markis kunde geben
ein also gesenftet leben
daz er fuer den selben tag
vor terramere gemaches pflag.
nu wart ein dannen sheiden
von den vil werden heiden
von rittern und von vrawen.
an vrawen man mohte shawen
beidiu weinen und lachen:
des begunden sie vil machen.
ich weiz etteswa daz wip
daz so gefuege ist ir lip
daz sie lachet und weinet,
und daz herze dewederz meinet.
wie ich daz gesprochen han,
daz wil ich unbesheiden lan.
ahtet selbe, wie im si,
swa sie ein ander wesen bi.
nu begunde diu kuengin gern
an ir tohter sun kuenc malfern,
daz er sie gesaehe vil dicke.
sie sprach:< vil leides stricke
min hertze loeset ie da mite.>
er sprach:< ungerne ich daz vermite,
ich welle vil dick iuch gesehen.> -
< sun, so wil ich dir verjehen
daz ez dir erwirbet:
swenne kuenc loys stirbet,
so kumet daz riche in dine hant.
wa waer diu krone baz bewant?
nieman des erdenken kan.
daz wizze, reine saelig man,
daz dir gar daz unser wirt,
ob niht die tat din lip verbirt.> -
< ich bin, vrawe, der daz nit lat
des ir mich gebeten hat:
des volge ich iu vil gerne.>
bruoder rennewart von averne
danket ir des vil sere.
er sprach:< iwer lere
vergelte iu der sueze got.
iwer bet und iwer gebot
behalte er, ist er wise.
vrawe, iwer tohter alyse,
daz der lip so jung erstarp,
da von min vraeude gar verdarp;
wizzet, daz ich sie ymmer clage.
min leit ich also nahe trage
als da sie kos den tot.
ich weiz daz der helle not
ir sele geruorte nie.
diu sueze maget sie suoze enpfie,
da sie in daz paradys kam:
maria sie vil shone nam
und braht sie fuer die trinitat,
diu shone sie behalten hat.> -
< rennewart, din wip alyse,
diu ist in dem paradyse,
daz ist gar min gedinge.
mit hertzeleide ich ringe
ymmer mer sit der stunt
daz ir wart ein sterben kunt,
und wil ymmer vraeude entwesen.
daz ich ir todes bin genesen,
dar an ein michel wunder lag.
wizzet daz ich nit mer mag
bi iu gesin vor leide.
mit dem libe ich von iu sheide,
und laze daz hertze swa ir sint.
malfer, min vil liebes kint,
und du, vil lieber rennewart,
ich tuon hie von iu eine vart
diu mine sinne also muet
daz mir da von vil jamers bluet.
da mit wil ich iuch ergeben
dem der uns gap daz leben.>
also shiet sie von in hin.
alrerst bekummert wirt min sin,
e ich gesage wie rennewart
und malfer ergie diu vart,
da sie sich muosten sheiden:
da wart vil leide in beiden,
wan ir sheiden so geshach
daz keinr den andern me gesach,
daz wizzet, uf der erde hie.
wie ez in beiden dort ergie
mit gesihte? des enweiz ich niht.
swaz daz maer mir vergiht,
daz sage ich so ich beste kan.
rennewart, der reine man,
wolte keine wis enbern,
er enshiede sich von malfern.
er sprach:< sun, nu pflege din got.
miner gehorsamen gebot
vil lange ich versumet han.
min herre sante julian
mit siner helfe uns wise
zu des hymels paradyse.>
kyburg und willehalm
kamen gegangen. ir leides galm
vil lute durch diu oren hal
in daz hertze hin zetal,
daz sie von dannen wolten varn.
< ich enwil die vart nit langer sparn,>
sprach rennewart, der reine man.
da mit leit er sinen harnash an.
da er sich wol bereite,
< niht langer ich hie beite,>
sprach er,< got geb iu sinen segen
und mueze iwer ymmer shone pflegen,
wan ich gesihe iuch ymmer me.>
daz tet ir hertzen harte we
daz er so gahens von in shiet.
wie sin leben dort geriet?
daz sage ich so ihz sagen sol:
also suoze und also wol
daz mirz nieman verkeren mag.
malfer sich do bewag
daz er wolte varn von dannen
mit allen sinen mannen.
vil suoze sprach der sueze:
< got iwer pflegen mueze,
wan ich wil von iu sheiden.
dienstes, wirt ez ymmer not.>
kyburge augen wurden rot:
sie begunde diu wange gar begiezzen.
vil suoze sie in von in liezzen
varn gein portebaliart,
da er vil wol enpfangen wart,
und lebt da lange shone.
heymrich von naribone
zu dem marcgraven gie
und sprach:< wir sin zu lange hie,
ich und mine suene gar.
nu bevilh ich dich der engel shar
und din rein saelig wip.
mir ist also lieb ir lip
als mine suene die hie stant.
da mit uns von iu sheiden lant
und gebt uns iwern segen.>
< nu kan ich vraeude mich bewegen,>
sprach kyburg diu vil reine.
< nu bin ich vraeuden alleine,
sit ich iwer muoz enbern.
got herre, nu ruoche mich gewern
daz ich sie sehe in kurtzer stunt
alle vro und wol gesunt.>
da mit fuorn sie von dan
mit vil manigem werden man:
heymrich gein sime lande,
da man in herre nande.
wie die getriwen staeten
nu ir dinge fuer sich taeten?
daz kan ich iu wol gesagen.
ir vraeude wolte wider tagen,
so daz kyburg und der markis
wurben daz manige wis
daz sie gemaches solte leben.
da in diu gote gnade was gegeben
von gote, daz der kuenc terramer
in fuogte kein herze ser,
ir ding sie dar nach wagen
daz sie gesten und magen
erzeigten dicke ir milte.
vil cleine sie des bevilte,
swer ir gnade suohte,
ir milte die beruohte.
nymmer sie daz verbaren:
sie lebten so bi ir jaren,
da sie beide ersturben,
daz sie hie erwurben
daz in des paradyses tor
got liez unversperret vor:
daz erwarb ir milte hie.
wie ez rennewarte ergie?
daz mueget ir hoern gerne.
da er kam hintz averne,
da wart er wol enpfangen.
gein im kam gegangen
der appet und die muenche gar
mit einer micheln shar,
und enpfiengen in vil suoze
mit gebaerden und mit gruoze.
der appet zu rennewarte
sprach:< mich hat vil harte
nach dir belanget, rennewart.
daz du hast die widervart
zu dime closter getan,
daz vergelte dir sante julian.
ich wil dir drumme heiles biten.
sage mir, wie hastu dort gestriten?
nam den sig diu kristenheit?> -
< wie man uf alytshantze streit?
daz wil ich iu rehte sagen.
ir ist so vil erslagen
daz nieman mag wizzen die zal.
ez waern berge oder tal,
daz wart mit toten so bestraeut
daz terramer sis wenig vraeut.
waz sol ich iu mere sagen?
der heiden ist so vil erslagen
und anders manic ritter wert.
terramer nymmer me gegert
daz er uns den glauben trette.
siner vraeuden ist gar wette,
und muoz ymmer jamers pflegen,
kan er sin leit mit triwen wegen.
lieber herre, nu wil ich gan,
mag ihz iwer urlaup han,
und von mir tuon daz ysencleit.
daz wirt nit me an mich geleit,
ez enbeduerfe sante julian:
dem muoz man daz sine lan,
die wile daz ich lebende bin.> -
< lieber rennewart, nu gang hin!
man sol dir shaffen guot gemach.>
der appet hin zu den sinen sprach:
< ir suelt rennewarten vragen,
und enlat iuch des nit betragen,
was er gerne welle ezzen.
die spise gar ungemezzen
gebent im, dar zu daz trinken,
oder er beginnet iu so winken
mit sinen vil grozen henden
daz ir da von mueget enden.>
alles daz der appet sprach,
gar mit vollen daz geshach.
da er ab getet daz ysengewant,
zu dem gesinde sprach er sa zehant:
< ich wolte vil gerne ezzen,
der muede da mit vergezzen,
dar zu ich gerne trunke.> -
< ob ez iuch, herre, guot dunke,
swaz ir welt, daz ruochet sprechen.
daz sueln wir gar zechen
daz hat der appet uns geboten.
beidiu gebraten und gesoten
mit willen guot man iu daz git.> -
< so tuet mirz her, wan des ist zit!>
sie giengen und truogen her,
einer diz, daz ander der.
do rennewart die spise ersach,
harte vroeliche er sprach:
< wol mich daz ich ezzen sol!
vil gar ich mich des erhol
des ich mich han versumet.
vleish und crut daz rumet,
da ez inne lit, die stat.
rennewart, du solt werden sat
und solt vergezzen der hungers not,>
sprach er und beiz vaste in ein brot.
ich wil diz maer nit lengen.
er trang vaste ane mengen
und az dar zu vil vaste.
gar von des hungers laste
er sinen starken lib entluot.
dem libe ez harte sanfte tuot,
swanne in bestat ein hunger,
der im git spise lunger.
rennewart der az nit sanfte;
die sniten mit dem ranfte
gaz er biz er gnuog gewan.
er sprach:< nu tuo diz hin dan!
min lib ist guoter spise sat.>
den knappen er mit vlize bat,
daz er im mahte ein bette.
so wuerde der muede wette
die ie sin lip getruege.
< dem appet ich gerne ruege
daz ir mir tuot so guot gemach,>
rennewart hin zuo den knappen sprach.
sie sprachen:< herre, ir suelt gan
da wir iu gebettet han,
und suelt iuch da slafen legen.
swaz wir iu gedienen megen,
da sit ir ungesumet an,
daz wizzet, reine saelig man.>
der volge was er bereit.
an daz bette er sich leit
und slief sanft und shone
biz zu vesper von der none:
diu ruowe duht in nit zu lang.
er gieng hin da man vesper sang,
und nam wider gar daz leben
daz diu regel kunde geben.
rennewarten den vil reinen
vant man vil ofte einen
mit gebete an siner venie ligen.
sin grimmer muot der was gedigen
in eine vil reine guete.
sin hertze vil sere daz muete
swaz er ie getet zu suenden.
got kunde in des shuenden
daz er sine hulde erwarp
e daz im der lib erstarp.
rennewart nach siner bekerde
lebt hie uf der erde
driu jar und nit mere.
nach des suezen gotes lere
in daz paradys er fuor.
ein ritter wert mir tiure swuor
daz er saehe sine stange
vil groze und vil lange;
und ist wol fuenf clafter lang.
sin staete ist ane wang.
ich enweiz niht huebshers mannes:
er ist genant johannes
und hiez sin vater diete.
got uns allen daz gebiete,
so wir varn die hinevart,
daz wir shone als rennewart
von gote sin enpfangen.
nu muoz iuch belangen,
wie der markis nu gewarp,
do sin ungemach verdarp.
daz werdent sueziu maere,
der so tugentriche waere
daz er gein mir drumme taete
des er êre und ich frumen haete,
so woelt ich volle sprechen.
nu wil ich abe brechen
und eine wile lazen ligen,
ob diu ere muege gesigen
an der shamlosen shanden,
diu vil nah in allen landen
diu riche hat betwungen.
ir ist so wol gelungen
daz ir luetzel ieman wider stat,
swie sie der tauf geheizen hat.
ist ieman der welle zechen
daz ich suelle volle sprechen,
der tuo daz in kurtzer stunt.
der kuenc git so manic pfunt
daz nieman im missewante,
ob er mir zêhniu sante.
nu han ich mich des bewegen
daz ich wil der warte pflegen
gein im, biz da hin swigen,
mit dienste gein im doch nigen,
swie er des geruochen wil.
hie mit gestecket si daz zil.
swer daz zil nu dannen ziuhet,
des lip die shande vliuhet.
ob ez nu nieman dannen nimt,
mine kunst des doch gezimt
daz ihz wil volle machen.
vil geweinen, wenc gelachen
muezen hie die getriwen.
mich kan daz leit noch riwen
daz willehelme hie geshach,
swie in min auge nie gesach.
do er mit vraeuden lebte
und lange in wunnen swebte,
da begunde im truren nahen
und vraeude von im gahen.
heymrich von naribone
der het gelebet shone
in wol gelangten jaren.
nu begunde der tot sin varen
und shiet in von dem libe
mit sime reinen wibe;
tot mit ein ander sie lagen.
darumme jamers pflagen
die lantluete mit den kinden.
wer moehte einen ritter vinden
baz gepriset danne er?
vil manig tusent starker sper
sin vil miltiu hant zerbrach.
den ritter auge nie gesach
der baz gemachet waere.
ueber hoeret gar diu maere
diu fuer war gemachet sint!
willehelm, heymriches kint,
der begunde vaste truren,
sin suezes leben begunde suren.
do er lebte in diser riwe,
kyburg diu vil getriwe
kam dar zu im gegangen
mit wol genatzten wangen.
die zaeher ir augen rerten.
zwei ding daz leit lerten:
ir triwe und willehalm
gaben ir des leides twalm
und kunden sie an vraeuden letzen.
der sie des solte ergetzen,
der was auch ane vraeude gar
und mohte nit genemen war
daz sie was an vraeuden krang.
da gein was da ir gedang.
wie sie in getroste
und von hertzeleide loste.
sie sprach:< herre markis,
du waer ie manhaft und wis.
daz sol an dir wesen shin:
maze dins leides pin!
der tot nieman lat genesen.
nu muezen wir des todes wesen,
als ez got nit wil enbern.
ich wil an dine triwe gern
die du mir erzeiget hast,
daz du die ungebrochen last
und dine clage lazest,
wan ob du dich niht mazest,
so bin ich ymmer clagende
und din leit so mit dir tragende,
daz ich so grozes kummers pflige
daz ich da von tot gelige:
daz wizze, reine saelig man.
niht baz ich dich gemanen kan
dann als ich dich gemanet han,>
< vrawe, ich wil gar daz lan
swaz dir an mir missehaget.
ich weiz wol daz niht bejaget
min clage daz er lebende werde,
swer kumet under die erde,
daz nymmer me der erstat
biz daz diu welt gar zergat;
da von wil ich mit vraeuden leben
und alles leides mich begeben.>
nu begunde er aber wesen vro,
wan ez stat in der welt also
daz niener todes minne
ie in des mannes sinne
sich sliuzet aller taegelich.
ich von turheim ulrich
han so vil vriunde verlorn:
moehte ich von leide han erkorn
den tot, ich waer lange tot.
des kuenges tot shuof mir die not
daz vraeude mir kunde entwichen.
ich meine kuenc heymerichen:
des han ich ymmer shaden
do verlos ich an zwein cuonraden
daz ich niht wol ueberwinden kan.
was niht wol ein gepriset man
von wintersteten der shenke?
daz got an im nit wenke,
ern hoere die engel singen!
do was der von erringen
daz er nit tiurer mohte wesen.
die hat der tot hin zu im gelesen,
mine besten vriunde die ich ie gewan.
ich selbe nit entwenken kan,
ich mueze varn nach in.
got herre, gib mir den sin
daz ich dine hulde erwerbe
und nit in suenden sterbe,
( und mine herren von nyfen:
swaz sie mohten begrifen,
daz was alles hin gegeben;
daz sie niht bede solten leben!)
des hilf mir, reine saelig maget.
von diner gnaden ist uns betaget
swaz diu welt wunnen hat.
min trost an diner helfe stat
und alle die kristen sint genant.
heriu vrawe, nu wis gemant
ueber alle die suendaere.
nu wil ich wider an daz maere
komen, da ich ez e liez.
kyburg willehalmen hiez
daz er leides sich bewaege
und aber vraeuden pflaege.
do sprach der getriwe staete,
daz er daz gerne taete.
nu was vereinet des ir muot,
swaz daz eine duhte guot,
daz waz des andern wille gar.
sie wurden beide leides bar
wol zwei jar oder mer.
da begunde in aber herzeser
von vriundes tode nahen.
dem tode kan niht versmahen,
er nem sie alle geliche:
der arme und der riche,
der junge und der alte,
der karge und der einvalte,
der wise und der tumme,
der gerehte und der krumme,
der hoveliche und der frute,
der uebel und der guote,
der nider ist oder hoch,
der keinr dem tode nie enpfloch
noch nymmer kan enpfliehen.
swer sich dar nach kan ziehen,
so in der tot ergahet,
daz er danne enpfahet
von gote daz ewige leben,
dem hat er saelden vil gegeben.
wol im swem wirt daz paradys!
da kyburg und der markys
gelebten reine und shone,
dar nach gab in got zu lone
die gabe die er den sinen git.
sie lebten beide hie ir zit,
daz gote und der welte zam.
nie ritter baz mit eren kam
danne er an sines todes vart.
durch uns got zu einem menschen wart.
nu wil ich iuch besheiden,
was kristen und die heiden
von ein ander arbeite liten.
ez waer, ich waene, baz vermiten,
danne sol ich den kummer sagen
den sie beide muezen tragen.
nu er wirt von mir gesaget.
der hat manigen pris bejaget
des leit was zergangen.
da wart er aber bevangen
von leide mit vil grozer not.
daz leit shuof guoter vriunde tot
und kyburge der vil reinen.
die begunde groz leit so meinen
daz sie an vraeuden gar verdarp,
und hielt daz leit biz daz sie starp.
daz shuf in rennewartes tot.
des tot in malfer enbot.
und enbot in daz der engel kam,
e im der tot daz leben nam,
und sprach:< got hiez dir kuenden
daz du bist vri der suenden.
swaz du da her hast getan,
rennewart, ich wil dich wizzen lan,
des libes tot, der sele leben
daz wirt des nahtes dir gegeben
da cristes urstende was,
da von der sele vil genas,
und daz got manige tat
durch dich mit zeichen begat.>
der engel sa von im verswant.
daz tet rennewart bekant
dem appet und den muenchen sin.
< swaz der engelishe shin
sagte, daz enbot man mir.
miner basen han ich daz und dir
enboten fuer die warheit.
nu sueln wir unser hertzeleit
lan durch die hern tat
die im got erzeiget hat.>
kyburg do des niht enliez,
als sie ir getriwes hertze hiez,
sie begunde vaste truren.
zu ir hertze nahgeburen
nam sie claegeliches leit.
ymmer me sie vrauede meit
von der zit biz rennewart
fuor hin die toetlichen vart.
rennewart tet manic zeichen.
nu wil ich fuerbaz reichen
mit spruechen die nit vroelich sint.
alle heymriches kint
ein sterben nit verbaren
dar nach in kurtzen jaren,
da ir vater erstorben was,
ane den markis, der genas
und lebte dar nach manige stunt.
ich enmag ez nit gemachen kunt,
wa bube, bernhart und berhtram
von gotes gebote ir ende nam.
arnalt, gylbert und heymrich,
der ende daz was so kristenlich
daz sie diu vil here trinitat
in daz paradys gesetzet hat.
da willehelm der bruoder tot
vernam, der tot fuogte im die not
daz er vraeuden sich verzech.
wie sin leben dar nach gedech?
daz werdent guetiu maere,
ze hoern doch vil swaere.
sie sagent von grozer arbeit
die der markys dar nach leit.
ich mag ez kume gesagen
daz vil jaemerliche clagen
umme siner brueder sterben.
< kyburg, ich muoz verderben
umme mine lieben bruoder.>
sie sprach:< des todes luoder
muezen wir selbe werden.
den swachen und den werden
kan der tot gar toeten.
willehelm, mit leides noeten
kan uns der tot vaste binden.
vil manigen sueften swinden
muoz min hertze nu bringen.
der tot der wil uns twingen,
daz wir sterben e tages.
willehelm, was du und ich clages,
daz kan uns niht vervahen.> -
< kyburg, mir gat vil nahen
miner lieben brueder sterben.
wie wol kunden sie werben
nach prise den man hohe maz!
ich waene, got ist uns gehaz,
daz er uns nit vraeuden gan.
hey, vater, hochgelobter man!
daz du und diniu werden kint
mir so gar erstorben sint,
des ist leidig mir der lip.
ich weiz fuer war daz diu wip
vil dienstes an in hant verlorn.
wie kundet ir sa urborn
ritter liden und ritters tat!
beide uf velden und uf sat
kamen bezzer ritter nie.
die rotten dort und dar zu hie
zerbrachen sie gar mit den hurten,
mit stichen und mit grozen slegen.
ir lip kunde sich so regen
daz sie hant prises vil bejaget
und unpris gar entsaget.
awe ymmer und awe!
daz ich dich, vater, nymmer me
in dirre welt gesehen sol,
des ist min hertze jamers vol,
und muoz ymmer leides pflegen
und gar vraeuden mich bewegen.
nieman daz erwenden kan.
awe! ich vil unsaelig man,
und wellen mich nu die heiden
von dem leben sheiden,
als sie ez hant versuochet e,
so sie her komen ueber se
mit einer grozen hervart!
min swager rennewart
unser leben danne so werte
daz er ir leben verzerte.
min vater von naribone
der kam mir dicke shone
mit allen sinen kinden.
got herre, ruoche nit erwinden
ein tot der shaffe mich nach in,
sit ich so trostloser bin.
ez ist nieman der uns ner
noch unser leben den heiden wer.
wir sin erste verweiset nu,
kyburg, beide ich und du,
sit wir die vriunde han verlorn.
wil terramer nu sinen zorn
rechen, des hat er gewalt.
ich weiz wol daz kuenc tybalt
daz ratet swa er ymmre kan.> -
< awe! vil herzelieber man,
vil hoch gelobter willehalm,
daz ie dines mundes galm
gesprach gein gote disiu wort,
daz kan mir fuegen leides hort.
du spriches, got si uns gehaz.
got getet nie lueten baz
danne er uns beiden hat getan.
sich, daz weiz ich sunder wan,
daz er uns ist mit triwen holt.
vil wol du des gedenken solt
daz sin helflicher trost
von not uns dicke hat erlost.>
kyburg daz vil suoze sprach:
< willehalm, unser clagendes ungemach
kan erwenden niht ir tot.
wir sueln unser clagende not
in dem hertzen mazen
und alles truren lazen.
daz ist fuer war daz beste.
von erste biz zu leste
werdent luete und ligent tot.
willehalm, waz ich dir ie gebot,
sa zehant was daz getan.
wiltu niht din truren lan,
so wil ich mit dir leides pflegen
und mich nymmer des bewegen.
willehelm, la din truren sin,
und swaz der sele sende pin,
daz sol wir allez lazzen
und truren mazzen.
daz tuon wir, so wir meiste megen!
swaz wir uns jamers an gelegen, vnd endeloser wunne so ist verlorn vnser kunne
daz frumt der sele nit ein har.
wir sueln unser lebenden jar
tuon swaz gote wol behage
und uns gar von suenden sage.> -
< ich tuon swaz dich dunket guot.
din wille daz was ie min muot.
sit dir ist min truren leit,
so si ez von mir hin geleit,
und si mir vraeude willekomen,
die mir was vil gar benomen.>
da mit ir truren was zergan,
und begunden aber vraeude han.
sie lebten reine und shone
und wurben nach dem lone
daz got kan den sinen geben:
daz ist daz ewige leben.
disiu zwei ir ding dar wagen
daz sie des lebens pflagen
daz gote und der welte zam.
von man, von wibe ich nie vernam
der leben reiner waere.
ane hertzeliche swaere
lebten sie manige stunde.
mir selber ich des gunde
daz ich daz selbe taete.
willehelm, der getriwe, staete
und kyburg, sein reines wip
verdienten, da in der lip
uf der erden hie erstarp,
daz diu sele dort erwarp
daz vil reine paradys.
von willehelm dem markys
wil ich nu nit sprechen me.
daz ich han gesprochen e,
ich welle iu vil noch von im sagen;
mit urlaube wil ich des gedagen,
biz ich ez bringe hin an daz zil
daz ich ez tuon sol und wil.
des sol iuch belangen niht,
wan ez fuer war von mir geshiht.
nu hat iuch mines hertzen sin
mit arbeit braht da hin
daz diz buoch ist dar gedigen
daz willehalmes wirt geswigen,
der dizz buoches herre ist,
aber nit wan an die vrist
biz ich gesage von malfern,
wie des hertze kunde gern
daz er hohe an prise stige.
ob ich diu wunder groz verswige
die er begieng an maniger tat,
so waer miner kuenste mat.
ir mueget ez gerne wizzen:
sine sinne sich des vlizzen
daz er betwuenge vil der lande
und in da herren nande:
also stuont des heldes muot.
der reine, werde ritter guot
fuor manige aengestliche vart.
swaz streit sin vater rennewart,
daz waz ein wint wan daz er vaht.
ez seit von im des buoches pfaht
daz sin ellenthaftiu hant
ervaehte driu und zweintzig lant,
da man im gap des zinses gelt.
ez gewan nie diu wite welt
keinen man, der mere gestrite
noch grozer arbeit erlite.
malfern den werden des verdroz
daz diu welt was wit und groz
und im der breiten erden
niht mer kunde werden
wan sin lant portebaliart.
vil dicke er des unmuezig wart:
sin hertze in wisen kunde,
daz er in kurtzer stunde
daz selbe lant wolte rumen.
< sich mag ein man versumen
in der jugent, als ich mich han.
nu wil ich uf gelueckes wan
durch ere doln ungemach,>
wider sich selben er so sprach.
< ich wil min heil versuochen,
ob got kunne ruochen
daz er minen gewalt mir mere.
minem anen terramere
wil ich gar daz sine nemen.
kan die trinitat gezemen,
den heren geist, vater und kint,
daz sie mir helfende sint,
so wil ich den werden heiden
von sinen landen sheiden.
niht er sich des erwern mag.
ninive und dar zuo baldag
die muezen beide heizen min,
dar zu oribie und suntin,
und swaz er anderr lande hat.>
nu besante er sinen rat,
gar die landes herren,
die minnren und die merren.
do die dar warn komen,
da wart so von im vernomen
vil gar sines hertzen muot.
er sprach:< lat iuch dunken guot
daz iu min munt hie welle sagen.
mins herzen muot der kan mich jagen
da ich gewinne mer der lande.
mich dunket gar ein shande
daz so clein ist min gewalt
und doch min art ist dar gezalt
daz nieman uf der erden lebe
des art an hoehe ob mir swebe.
da mit wil ich von hinnen varn
und mine vart niht langer sparn.
nu suelt ir kiesen etteswen,
eintweder disen oder den,
der iwer pflege an miner stat.>
maenneglich in do bat,
die richen mit den armen,
in soelte daz wol erbarmen
daz sie waern ungenern,
ob sie soelten sin enbern,
wa sin helfeclicher trost
hete dicke sie erlost
uz vil anegestlicher not.
er sprach:< ob ich waere tot,
dannoch muestet ir genesen.
ir mueget die bet lazen wesen,
wan ich enwil nit beliben.
ich sol mich etteswa gewiben,
daz vil wol zimet miner art.
ich tuon shier die widervart,
so werdet ir vro nach leide.
daz ich nu von iu sheide,
hoert, waz mich des twinget!
min hertze daz gedinget:
sich sol breiten min gewalt.
kuenc terramer und tybalt
kuennen nymmer sich erwern,
ich enwelle ir lande sie behern.
ez giht min ane terramer,
er si ob allen kuengen her,
der heizet der atmirat:
swaz der name gewaltes hat,
des muoz er sich verzihen.
in sol min stange wihen
mit slegen zu einem parucken.
an gewalte ich fuer mich rucken,
kein heiden daz erwenden mag.
der vogtei zu baldag
wil ich mich underwinden.
minen vetern, sinen kinden,
wil ich lazen swaz sie hant,
ob sie mich unbenoetet lant.
wellen aber sie mich nit miden,
so muezen sie von mir leiden
manigen kummerlichen pin.
swer geheizen ist ein sarrazin,
die muezen von mir sterben,
mag ich nit an in erwerben,
daz sie enpfahen den segen,
des wir mit dem cruece pflegen.>
da sprach einr, der da saz:
< ir sit iu selber gehaz.
iuch wil verwisen iwer sin:
swie ir sheidet von uns hin,
so verlieset ir vil eren.
daz ich iuch welle leren,
des suelt ir mir gevoelgic sin.
wizzet, lieber herre min,
iwer ane, kuenc loys,
der ist von jaren harte gris;
des muoz er shiere sterben.
sin tot iu kan erwerben
daz man iu die krone git.
daz wizzet, herre, ane strit:
swer genamet ist der krone voget,
mit dem namen ist der krone voget,
wa von heizet er daz riche?
daz kein wirde im geliche
die uf erde ist genamet.
iwer art sich vil eren shamet,
woelt ir der vart entwichen.
die krone in kristen richen
die sint dem riche undertan.
darumme suelt ir hie bestan.
daz dunket mich mit triwen guot.>
< ich wil iu sagen minen muot,>
sprach malfer mit guoten siten.
< ir suelt lazen iwer biten,
wan ich enwil iuch nit gewern
noch der verte min enbern.
swer hie mit mir welle varn,
vor dem wil ich niht des sparn
daz ich ymmer mag gewinnen.
ich wil binamen von hinnen.
gewinnet mir die marnaere!
e daz ich der vart enbaere,
destwar ich woelt e tot geligen.>
da mit sie der bete geswigen.
do da der marner kam,
malfer in besunder nam
und vragte, ob er in kunde
gefuern gein falfunde.
do sprach der meister sa zehant:
< herre, mir ist wol bekant
uf dem mer diu straze gar.
in kurtzer vrist bringe ich iuch dar
mit gotes helfe, sol ich leben.
sprechet, war ir mir wellet geben,
so ist min dienst iu gereht
als herren sol sin eigen kneht.>
da sprach der kuenc malfer:
< wizzet, meister, daz ich niht ger
daz iu kuenne fuegen shaden.
ich wil iuch armuot entladen,
hilfet iuch silber und golt.
lieber meister min, du solt
zuo der verte dich bereiten.
swaz ich muoz langer beiten,
daz ist mir hertzeliche leit.> -
< herre kuenc, ich bin bereit;
als ir mir min reht getuot,
so dien ich gerne iwer guot.
helfe wart mir nie so not:
kaese, vleish und dar zu brot
mangel ich und miniu kint,
diu mir als min sele sint.
miniu shif diu sint min pfluog.> -
< lieber meister, ich gib dir gnuog
und mere danne du bedarft.> -
< mit guoter rede man ie erwarf
diu wip; also welt ir mich
erwerben.> -< meister, nein ich.
ich enwil dich nit betriegen:
kuenge zimt niht liegen.
sit du ez niht wilt enbern,
so wil ich dich zu stunde wern.>
da mit hiez er dar bringen
einn sag mit pfenningen
und bat den meister selbe nemen,
als kuende sinen muot gezemen.
wie vil er nam? des weiz ich niht,
wan als mir daz maere giht
daz im von der selben stunt
armuot waere vil unkunt,
sinem wibe und sinen kinden.
da er niht wolt erwinden,
do die herren daz ersahen,
in begunde truren nahen
daz waz sin vart unwendig.
malfer der was genendig.
sin ding man gar zu shiffe truog.
der reine, werde ritter cluog
hin zu den lantherren sprach:
< grozer wunder ich nie gesach
dann an den jungen die hie stant,
die niht grozes guotes hant,
daz die niht gerne werdent rich.
ist daz niht gnuog wunderlich?>
des antwurte im ein wiser man:
< ob ich niht missereden kan,
so wizzet, herre, daz miniu kint
arm bi mir lieber sint
danne daz sie krone soelten pflegen
und ich mich des bewegen
daz taete minem hertzen we.>
do sprach der kuenc malfer:
< hintz iwer keinem ist min ger
daz er niht vil gerne tuot.
doch suelt ir hoern minen muot
und guetlich iuch besprechen.
ir muezet under iu zechen
daz hundert ritter mit mir varn.
gein den sol ich mich bewarn
daz ez sie geriwet niht,
swelher vart mit mir geshiht.>
die alten mit den jungen
sprachen daz unbetwungen:
< herre, wir varn gern mit iu.
zwei jar, viere oder driu
dienen wir iu swaz ir welt.
under uns allen, herre, welt
swer zu fuern iu behage.>
< nu ruochet hoern was ich sage,>
sprach der kuenc malfer.
< ez si dirre oder der,
ich enwil iuch niht vragen,
die ez mit mir wellent wagen,
die sprechen als ir hertze si.
sit der verte alle vri,
der junge dar zuo der alte.
ich enwil niht mit gewalte
mit iu hie taedingen
noch keinr verte twingen.
swen ir welt den wil ich nemen,
kan der gabe iuch gezemen.>
do giengen sie zuo rate:
swes er gebeten hate,
nach sinem willen daz geshach.
malfer hin zu in do sprach:
< nu suelt ir hoern mine ger.
koment alle zu mir her
von hiut ueber einen manot!>
sie taten, als er in gebot,
mit vil guotem willen gar.
manic ritterlichiu shar
mit urlaube von dannen shiet.
ir herze sang des jamers liet
umme sin dannen sheiden.
mannen und wiben beiden
tet sin hinvart vil we.
maniger gesach in nymmer me.
nu was komen der selbe tac
da hin daz zil gesprochen lac.
die mit im varn wolten,
die kamen als sie solten,
und wol bereit uf die vart,
die gie von portebaliart.
nu enpfieng er sie vil shone
und sprach:< vil wol ich lone
iwers dienstes, wirt ez mir stat.>
vil suoze er die ritter bat,
daz sie mit vraeuden waeren
und truren gar verbaeren.
sie sprachen:< wir sin leides bar
und habn uns bewegen gar
zuo tuonne swaz iuch dunket guot.
iwer muot ist unser muot;
swaz ir welt daz wellen wir.
lieber herre, nu suelt ir
iuch mit der vart niht sumen.
wir sueln ez, herre, rumen.
daz kumt uns gar zu guote.>
er sprach:< mir ist zu muote,
daz ich morne welle varn
und mine vart niht langer sparn.
min ding daz ist gar gereht
und wol ebner danne sleht:
ich fuere daz ich gehaben mag.
ez ist ein seil und ein sag
vil shier uf gebunden.
doch bin ich des unerwunden,
ich enfuere des goldes von arabi,
daz wir bliben zadels vri.>
nu stuont vil luete an dem stade,
die batten in des leides bade,
daz er von dannen wolte.
nu tet er als er solte:
er gab in allen sinen segen
und bat ir got mit vlize pflegen.
da mit er zu dem shiffe gie.
sa zuhant da niht enlie
sin meister der marnaere,
er naem die ancker swaere
alle uz des meres wage.
er sprach:< iuch alle ich vrage,
ob ir welt gein falfunde;
so sprechet uz reinem munde
nach mir gemeinlichen sus:
« miserere nostri deus »
so enkan uns niht gewerren
und muoz unheil uns verren.>
da mit fuor er uz der habe.
min kunst gat mir des hie abe
daz ich iu nit kan gesagen
von malfern, zu welhen tagen
er uf dem mer was swebende.
got was dem werden gebende
guot weter gar die stunde,
biz er kam hintz falfunde,
da man in minnecliche enpfie.
baldewin der gemeine gie
und enpfieng in guetlichen wol,
als ein vriunt den andern sol.
malfern er gerne sach.
vil suoze er hintz in allen sprach,
daz sie waern gote willekomen:
< und mag ich, iu wirt benomen
iwer kummerlichiu not.>
so guetlichen erz in allen bot
daz ez in nie baz erboten wart.
sie sprachen:< der saelden vart
fuorn wir, da wir kamen her.>
do sprach der kuenc malfer:
< wir bejagen noch saelden mer,
e daz wir tuon den wider ker.
ich lihe iu krone und witiu lant
swer hie ein herre ist genant;
den andern wil ich so vil geben
daz sie ymmer muegent shone leben.
ich gilte iu iwers leides pin.>
nu begunde kuenc baldewin
malfern der maere vragen
von lantlueten und von magen
und wie lebte rennewart.
er sprach:< der ist des todes vart
vor langen ziten gevarn.
got kan die sele bewarn,
als ich im des hoere jehen,
daz vil zeichen si geshehen,
sit er starb, ob sime grabe.> -
< awe! was ich verlorn habe
an mines oeheimes kinde!
nymmer ich in ueberwinde,
und soelt ich leben ymmer me.
mir tuot sin sterben also we
daz nieman mir gelauben mag.
sin lip gein gote der triwen pflag,
daz er ist in dem paradys.
wie lebt der werde markys,
den untat nie geruorte?
hey! was er rotte zerfuorte,
da er sluog kuenc garnachen!
des tot kunde wiben machen
daz sie vraeude enbaren gar.
wie ritterliche rante er dar
da er sluog griniunen!
im kan so balde slunen
da er sol den pris bejagen.
awe! was ritter hat erslagen
sin vil hoch geprister lip!
wie lebt kyburg daz reine wip,
diu ist der ere ein bluender stam?
nie wibe ir wipheit baz gezam.> -
< neve, sie lebten beide wol,
wan daz sie sint in leides dol
umme den werden heymrichen,
an prise den ueber richen.
der ist tot und siniu kint.
daz die so gar erstorben sint,
daz wil ich ymmer clagende sin.>
do sprach der kuenc baldewin:
< nu mueze got ir sele pflegen
die da tot sint gelegen,
und gebe in sinen segen.
wir sueln wider nach vraeuden stegen.
sage mir, lieber malfer,
warumme bist du komen her?
dich hat etteswaz her gejaget.
nu wil ich sin des unverzaget:
ich bin der vil gerne tuot
swar an lit dins hertzen muot,
ez si diz oder daz.> -
< neve, du kuendes nymmer baz
gereden. tuo der werke shin!
ez ist min leitlicher pin
daz mir der breiten erden
niht wan ein lant kunde werden.
ir muoz mir werden mere.
ich wil kuenc terramere
nemen swaz er lande hat.
ob din helfe mir gestat,
so erwirbet unser zweir kraft
swie vil wir wellen der heidenshaft.> -
< malfer, ich tuon swaz du wilt.
nihtes mich gein dir bevilt.
wilt du kuenc terrameren
von sinen landen keren,
des hilf mir, so ich meiste kan.
ich wil dir fuern manigen man,
die gerne tuont swaz du wil.> -
< neve, so mache kurtz daz zil.
wir sueln die valshen heiden
von dem leben sheiden.
du hortes wol wie tybalt
ane shulde mich beshalt,
da er jungest von mir shiet.
daz shelten vraeude mir vershriet,
daz sin lip daz selbe shelten
muoz mit dem tode gelten,
oder ich gelige tot.>
baldewin den sinen gebot,
daz sie sich wol bereiten.
er wolte niht langer beiten
niht mer wan vierzehen naht,
so wolte er mit siner maht
varn swar malfer woelde.
und swaz er leides dolde
daz wolte er helfen im anden,
pfenden mit den pfanden
diu terramer beclagete,
und in von vraeuden jagete.
sie taten, als man sie hiez.
ir deheinr des nit liez.
da sie alle komen waren,
die kuenge da niht verbaren,
sie fuorn hin gein baldag.
des komens terramer ershrag.
do er vernam diu maere,
daz malfer komen waere
und baldewin mit eime her,
er sprach:< daz ich mich nit wer
daz ist mir, waen daz beste.
ich enhan niender die veste
dar uffe ich muege genesen.
fuer war ich muoz des todes wesen
swa mich ersihet malfer.
ich weiz wol, er ist komen her
darumme daz in tybalt
ane shulde gar beshalt.
daz wil er im nu gelten.
und sol ich des engelten,
da kume ich ane shulde zuo.
nu ratet alle was ich tuo!
welt ir, ich wil ez wagen
und in des heizen vragen
warumme er si her komen.
hat sin triwe des gezomen
daz sin lip mich gerne siht,
so sol diu vart im shaden niht.
swes er an mich mit guete gert,
des ist er allessamt gewert.
er gert nit wan gefuoge,
so han ich krone gnuoge
und dar zuo vil witiu lant,
der gib ich so vil siner hant
daz er mich mit gemache lat,
und under uns vriuntliche stat.>
< kuenc terramer, ir sit verzaget,
diu vorht iu ellen hat verjaget,>
als sprach der kuenc tybalt.
< lat iwer ellen wesen balt
und rihtet iuch gein der wer!
wir sueln in wider ueber mer
mit eime sturme triben.
ern getar hie niht beliben.
fuer war er muoz ez rumen.
er moehte sich versumen,
daz er von uns laege tot.> -
< tybalt, ich dole dise not
nit wan von dinem munde.
verfluochet si diu stunde
daz din munt nit stille swige!
du enweist wes du in zige,
daz du in beshulte.
dise angest mit mir dulte,
du muost ez han mit mir die pflicht.
tybalt, ich enwil des lazen niht,
ich enwelle dar an genenden
und mine boten senden
hin zu mines kindes kinde,
daz man mir an im ervinde,
weder gein mir sins hertzen muot
si gar uebel oder guot.>
da mit er do genante,
die boten er dar sante.
und malfer ir wart gewar,
er hiez sie willekomen sin.
sam tet der kuenc baldewin.
er vragte sie was sie wolten.
sie sprachen:< herre, wir solten
iuch gesprechen von terramer,
dem werden kuenge her.> -
< nu sprechet! mich kan des gezemen
daz ich gerne wil vernemen
von iu sines hertzen muot.
swaz ir saget daz ist guot.>
sie sprachen:< kuenc malfer,
uns hat gesant zu iu her
terramer: wir sueln iuch biten
daz niht werde von iu vermiten,
ir geruochet in gesprechen.
die suone suelt ir nit brechen
diu ze provenzale geshach.
da er iuch jungste sach
und vriuntliche von iu fuor,
bi sinen goten er iu swuor
einen ungenoeten eit,
daz er nymmer me der kristenheit
leit noch shaden taete.
daz wil er haben staete
und zerbrechen nymmer mer.> -
< nu saget dem kuenge terramer,
daz mich der kuenc tybalt
im zu hoeren gar beshalt,
und daz er da nit wider sprach.
min lange werndes ungemach
daz wil ich rechen, ob ich mag.
ich wil mir haben baldag,
und dar zuo swaz der lande hat.
ir suelt sagen dem atmirat,
im welle sines kindes fruht
fuegen vil leitliche suht
mit werdem hertzen sere.
e daz ich hinnen kere,
ich wil mir gar die krone
haben zu sarnagone
biz an indiam die witen,
und des niht langer biten,
ich enwelle kuenc terrameren
vil shier ein sterben leren
und mir gar daz sine han.> -
< herre, welt ir des nit lan,
des sol er sich vil vaste wern
und iuch sin nit lan behern
vil maniger hohen krone.
trachmarashe und kascherone
und den gewalt zu baldag,
diu lant ieman gezellen mag
diu kuenc terramer da hat.
sich sol der werde atmirat
vil vaste setzen zu wer.
er hat shier ein michel her,
so muezet ir im entrinnen
vil laesterlichen hinnen.
nu ruochet hoern minen rat:
ich wil varn zu dem atmirat,
dem sagen iwers hazzes muot.
swaz ir im ane shulde tuot,
da von iwer pris verswindet.
iwers hazzes, herre, erwindet
und vordert guetliche hin zu im,
uf mine warheit ich daz nim,
ir vindet iwern willen gar.
und komt ir vriuntlichen dar,
swar ir siner lande gert,
der sit ir aller samt gewert.>
er sprach:< lat die rede sin!
ich und min neve baldewin,
der vil werde von falfunde,
wellen an dirre stunde
niht in sinen hulden wesen.> -
< so truwet er doch wol genesen:
er hat so manic veste lant,
diu nymmer werdent iu bekant.
tuet als iwer wille ste!
wir wellen hie nit wesen me.>
da mit sie shieden dannen.
terramer und sinen mannen
brahten sie disiu maere.
terramers muot wart swaere,
wan er vil sere vorhte
daz malfer in entworhte
des libes und sines guotes.
< ir suelt sin vestes muotes
und gein der wer vil veste!
daz ist uns nu daz beste.>
sus riet der kuenc tybalt:
< min leben daz waer abe gezalt,
swa malfer an mich kaeme:
moeht er, min ende ich naeme.
ich wil bi iu tot geligen.
sueln zwene man an uns gesigen,
des ist appollo und tervigant
an ir gotheit geshant.
heizet sperren uf diu tor!
iwer vane der muoz hohe enbor
gein der kristenheit sweben.
unser leben daz sueln wir geben
umme der werden cristen lip.
ez muezen hoch getauftiu wip
weinen vriundes tot von mir.
der kristen tot daz ist min gir.
wol uf waz hie ritter si!
wir han wol zweintzic man und dri
fuer war gein eime cristen.>
< den strit den sulen wir vristen,>
so sprach der kuenc terramer,
< biz wir gewinnen ritter mer,
daz ist min bet und min gebot.
awe! ez ist der gote spot
daz sie uns ligent so nahen!
tybalt, nu la din gahen.
du enmaht dich niht versumen,
sie enwellens nit gahens rumen.
daz spriche ich ane vorhte gar.
ob lihte diu kristenliche shar
uns des niht wil erbiten,
sie enwellens mit uns striten,
so sin wir alle verlorn.
tybalt, nu rich dinen zorn!
dir ist zu strite also ger.
nu sich, dort lit malfer
mit rittern die hant den tauf.
sinen veilen pris den kauf!
er git dir in lihte dinges.
swaz du im abe ertwinges,
daz habe dir ane teilen gar.
sich wa sie ligen! nu wol dar!
du solt erswingen diniu lide.
tybalt, ez ist ane vride.
du enwirdes nit vridebreche.
swes leit ein wolf erreche,
der waer iedoch errochen.
han ich nu missesprochen,
daz riwet mich vil sere.
wizzet, ich nymmer mere
gein strite iuch gewise.
und were ich da zu erkyse
( daz lant ist verre gelegen),
ich kan der triwen pflegen,
daz ich wolte gahen zu iu her,
wan ich wil ymmer wesen der
der sich bi iu toeten lat,
wan ir sit der dicke hat
durch mich aerbeit erliten
und manigen herten strit gestriten.>
da diu rede under in geshach,
malfern man balde sach
her gein baldag gahen.
nu was er komen so nahen
daz vil kume diu porte wart
vor den vinden bespart.
malfer man balde sach
stiez der porten einen stoz:
do man den stoz erhorte,
sie vorhten daz er die porte
woelte vil gar zerbrechen.
die zagen mit den vrechen
begunden gahen an die wer
biz daz gewafent wart daz her.
da die ritter ir ysen cleit
betalle heten an geleit,
diu porte wart entslozzen.
mit wuerfen und mit shozzen
die kristen wurden benoetet,
und ir deheiner doch ertoetet,
und sluogen doch vil der heiden.
der strit was ungesheiden.
und begunden umme sweifen
und nach den heiden greifen
kuenc baldewin und malfer,
ietzunt dar und danne her
mit den stangen die sie fuorten.
swelhen heiden sie beruorten,
sa zuhant der tot lag.
terramer der vogt von baldag,
swa der ersach kuenc malfern,
da kunde er strites gar enbern,
und tybalt der vorht in gar:
der nam des mit vlize war
daz er da striten meit.
swa malfer und baldewin streit,
da tet er san den dan ker.
nu fuoget ez sich daz terramer
reht uf malfern kam.
des komens er vil harte erkam.
da er in also vehten sach,
hin zu malfern er do sprach:
< hertze liebes kindes kint,
des todes hie an mir erwint!
miniu lant wil ich dir geben,
daz du mich noch lazes leben,
und ymmer me din eigen sin.>
do kam der kuenc baldewin
mit slegen zuo gedrungen
( er hete manige zungen
ertoetet in dem strite)
und sprach:< vil lange zite
tragen wir beide sinen haz.
malfer, nu gedenke daz
und nim in von der welte.
gar mit des todes gelte
gilt im maniges ritters tot,
so bliben wir ymmer unbenot,
daz wizze, von den heiden,
wirt terramer gesheiden
von dem lebne daz er hat.>
des antwurte der atmirat:
< weistu, kuenc baldewin,
daz diu reine muoter din
geheizen ist min swester?
daz guote lant ze zincester
daz gibe ich dir in dine hant.
ez si fuer minen tot din pfant.
daz lit wol dinem lande.
mit shaden und mit shande
leb ich doch ymmer mere.
ich armer terramere
bin doch gerne lebende.
daz wil ich dir sin gebende.>
da sprach der kuenc malfer:
< kuenc terramer, nu gib her
unbetwungen dine fiantze.
wilt du die lazen gantze,
so hoere wes ich muote
ze tuonne mit dinem guote.
ich wil daz du mir morgen
alles din eigen gebest.
daz leiste, ob du gerne lebest.
ane swaz ir kuenc baldewin
woelle, die sueln wesen sin.>
da sprach der kuenc terramer:
< ich waz ob allen kuengen her,
nu bin ich worden ane guot.
ich bin der vil gerne tuot
swar an iwer wille lit.
doch gedenket bede daz ir sit,
swie ich bin, der selben fruht.
e daz ich dole des todes suht,
so wil ich gerne varn lan
swaz ich krone solte han.
nu enpfahet mine triwe hin,
daz ich leistende bin
swaz ich habe hie gesprochen:
daz blibet unzerbrochen.>
< nu gebt mir iwer triwe her!>
do sprach der kuenc malfer:
da er sine triwe enpfie,
malfer do niht enlie,
ern spraeche zu terramere
nach triwes hertzen lere:
< ich und min neve baldewin
wellen bede vriunde sin
swaz under iu der heiden
wan als ich iuch wil besheiden,
ich nem uz den der mich beshalt;
daz ist kuenc tybalt.
fuer war der muoz mir sin leben
ze gelte fuer daz shelten geben,
daz er mir ane shulde tet.> -
< malfer, ich wil keiner bet
dich durch tybalden biten.
alles daz ich han erliten,
shaden und vil shande,
und daz ich miner lande
mich gein dir han verzigen,
und daz ich bin alsus gedigen
daz ich heize ein armer man,
nieman ich des gezihen kan
nit wan eine tybaldes lip.
er bestat mich nit, wan daz sin wip
von mines libes samen kam.
da im der markis die genam,
da was der vriuntshaft ende.
swer in des lebens pfende,
der gewuenne saelde manicvalt.>
nu stal sich der kuenc tybalt
von den rittern da sie striten.
und hete er da gebiten,
so waer sin lip tot gelegen.
do kunde er der witze pflegen
daz er reit uf sine veste,
wan er vil wol daz weste:
het in malfer ersehen,
im waer der tot da von geshehen.
da von kerte er von im dan.
malfer der vil kuene man
sa an der selben stunde
ze suochen er in begunde.
sin tot was sins hertzen ger.
er suohte in da und aber her.
da er sin do niht envant,
er sprach:< appollo und tervigant
die habnt in mir benomen.
nu hete mich des wol gezomen
daz er von miner hende
hete genomen sin ende.
er kan mir niht vor genesen,
wil er daz arabi wesen.>
malfer der fuor von dan
und baldewin der werde man
und leite sich da er da lag.
terramer fuor gein baldag
mit vil manigem hertzeleide,
wan er hete verlorn die beide:
groz her und dar zuo daz guot.
diu verlust unsanfte tuot
und git so swaern smertzen
dem libe und dem hertzen
daz man da von verderben mag.
baldewin vil leides pflag
umme sine tote werde diet
die gotes gnade wol beriet.
sin guete ist an helfe gantz.
swelch gnade uf alytshantz
in von siner kraft geshach,
die selben gande man hie sach.
gotes gnade ist vil starg.
ie der tote het einen sarg
von einem marmel der was blang.
malfern so wol gelang
daz nieman starb under sinem her,
die er brahte ueber mer.
baldewine lagen hundert tot.
die selben meit der helle not.
da in ershein der ander tag,
da fuorn sie gein baldag.
da sie terrameren funden
an vraeuden vil ungesunden,
hintz im sprach do malfer:
< herre, ich bin komen her,
daz ir mir volle fuoret
des ir mit triwen swuoret:
diz lânt balde oder tuot!
iu kan mins hertzen muot
an mir nit me erwerben
wan ein gnesen oder ein sterben.>
terramer mit vorhten sprach,
do er in also zuernen sach:
< malfer, ich wil genesen
und gar leistende wesen
swaz ich dir gelobet han:
daz wil ich alles war lan.>
da sprachen terrameres kint:
< lieber vater, der gabe erwint!
du wilt uns mit verderben.
din gut sol nieman erben
wan die da sint von dir geborn.>
< dir sol uf uns niht wesen zorn>
sprach sin sun matribuleiz.
< ich woelte e treten in einen kreiz
und striten mit in beiden,
e von minem erbe sheiden.>
do sprach der kuenc baldewin:
< wol her! daz sol ietzunt sin.>
und begunde die stange ziehen.
da wart ein michel vliehen
hin gein den vesten duernen.
sie beide begunden zuernen
so harte daz da maniger starp
der ir shaden nie gewarp,
wan terramer beleib bi in;
der was nit gevlohen hin:
uf ir triwe daz geshach.
harte vorhteclichen er sprach:
< baldewin und du malfer,
hintz iu beiden ist min ger
daz ir lazt iwern zorn
( ich han doch vil leides erkorn)
und lat diz ding volenden:
ich wil geben dinen henden
manic lant und manige krone.
daz wite lant acherone
daz kan zwelf krone geben.
ez enwart nie keins mannes leben
kauft umme so hohen kauf.
e daz ich naeme an mich den tauf,
fuer war ich woelte sterben e.
awe! ymmer mir awe!
was ich nu eren mangel!
daz dich ein veder angel,
tybalt, ie bi mir genande,
des han ich shaden und shande
niht wan von dem einen worte.
swer sines mundes porte
mit der zungen nit gesperret,
unzuht des zuht vermerret.
malfer, nu wil ich dich manen
einer bet, der gewer dinen anen,
den vil armen terrameren.
du tuost es doch mit eren.
ich bin der niht dins shaden gert.> -
< lieber ane, nu sit gewert.
tuet da mit swaz ir wellet,
und daz ir die suone stellet,
daz mir daz urhab und daz drume
komen beidiu samt ze vrume,
so ist ez min wille gar.> -
< lieber malfer, so wil ich dar
und in die suone bringen,
daz sie an keinen dingen
duerfen vuerhten iwern haz.
vor iu beiden lobe ich daz.>
da mit fuor er zuo in hin
und sprach:< ir herren alle, ich bin
so von den kuengen beiden
mit einer suone gesheiden:
diu suone mit den triwen stat,
daz ir einen gantzen vride hat
iwer lib und iwer guot,
daz dewederm nu niht tuot.>
nu was vil der kuenge komen,
die erste hatten vernomen
terrameres hertzeleit,
daz er von malferne leit.
sie vragten in der maere,
wie ez im ergangen waere.
terramer sprach:< ez ist so komen
daz mir gar hat genomen
malfer miniu witen lant.
ich bin worden gepfant
daz der verfluohte tybalt
zu miner gehoerde in beshalt.
da von ist kuenc malfer
mir zu shaden komen her.
er leite sich fuer baldag,
daz ich wol ymmer clagen mag:
nie man mich me versuhte.
ich heize der gar verfluohte
der saelden und der eren.
unsaelde begunde mich leren
und dar zuo alle miniu kint
und die kuenge die hie sint,
daz wir gestriten ie den strit,
der uns so vil swaere git
daz ich nymmer clage erwinde.
von mines kindes kinde
lag mir vil der werden tot.
ich waene, min torheit mir gebot,
daz ich kerte da sie hielten
und vil starker slege wielten
mit ir vil grozen stangen.
swen die kunden erlangen,
der muoste von in sterben.
da kunde mir erwerben
min leben manig witez lant
an im, die gab ich siner hant.
dar nach min sun matribuleiz
sich vil vlizeclichen vleiz,
daz er die suone gar zerbrach
diu zwishen mir und im geshach.
er jach, diu lant diu hiezen min,
daz diu wesen soelten sin,
er wolte e drumme tot geligen.
da hine was min ding gedigen,
er hete gerne mich erwant
des min triwe was sin pfant.
daz begunde zuernen baldewin,
des muoter was diu swester min.
er machte mit siner stange
daz der kurtze und der lange
von im vliehen begunde.
baldewin von falfunde
der gahte nach in vil harte.
do bleib ich an der warte,
wan ich den tot nit entsaz.
nu han ich ir zornes haz
in eine suone gesat,
der ich vil kume sie erbat.
so ist daz min getriwer rat,
daz ir die suone staete hat
und hoeret wes sie an iuch gern.
wes sie doch nit wellen enbern,
endelich daz muoz sin.>
< e daz wir danne des todes pin
liden,> sprach der kuenc baligan,
< so sueln wir die suone han
und hoern swes er muote.
swer sich sheidet von dem guote,
was sol sin lib ane guot?
ich bin der vil gerne tuot
iwern willen, wan daz miniu lant
nymmer komen uz miner hant.
ich han dri hohe krone
von iu: daz lant palone,
sammyre und tribulat.
min lip die krone von iu hat.
und hat ir iuch der verzigen,
swar danne min phahte ist gedigen
ist er von arte als ir bint,
oder es si kint oder kindes kint,
des ist zuo herren mir genuog.
der aber meliachen sluog,
mines lieben bruoders fruht,
und waer ez niht ein unzuht,
ich enkuste nymmer sinen munt.
sin tot min hertze hat verwunt,
daz ich ymmer vraeude enbir.
doch dunket mich guot daz wir
leisten swaz ist iwer rat.
ich bin der sich bewegen hat
durch iuch, swaz mir geshehen mag.
verfluochet si der selbe tag
do tybalt tet daz shelten,
daz wir so tiure gelten
mit vil maniger krone hoch!>
da mit sich diu rede zoch
da die kristen kuenge waren.
die heyden do niht verbaren
swaz terramer sie leisten hiez:
deheinr zu tuonne daz niht liez.
ir lant alle enpfiengen sie.
terramer do niht enlie,
ern suohte malfern fueze,
und sprach:< hie mit ich bueze
daz dich der verfluohte tybalt
ane shulde bi mir beshalt,
und bedenke mich vil armen,
und la dich erbarmen
daz ich bin hie zuo gedigen
und ich mich han gein dir verzigen,
swaz ich guotes ie gewan.> -
< stet uf, hertze lieber man!
dirre val wirt mir verkeret.
min êre er shande leret,
min pris der wirt enpriset.
min hertze mich des wiset
daz ich dir gelte disen val,
swa din gruene ist worden val,
die sol sich wider gruenen.
ich wil mich mit dir suenen,
dins leides gar ergetzen
und wider in vraeude setzen,
so sich daz mag gefuegen,
und kan dich des genuegen.> -
< malfer, mich dunket guot,
swaz mir din triwe gnaden tuot.
du weist wol, des ist mir not.
swaz mir din gebot gebot,
daz han ich geleistet gar
und bin da von guotes bar.
ich wielt vil maniger krone:
die gab ich dir zu lone,
daz du mich leben lieze.
ich tet swaz du mich hieze.
des solt du mich geniezen lan.
von palone kuenc baligan
und alle die kuenge die hie sint,
bitet mines kindes kint
daz er etteswaz mir gebe
des ich mich nere untz ich lebe.>
der kuenge keinr do daz lie,
ern lieze sich nider an die knie.
durch demuot sie daz taten.
malfern sie da baten,
daz er terramern beruohte,
sit er sine gnade suohte.
da sprach diu rennewartes vruht:
< ez ist ein michel unzuht
daz ir liget so vor mir:
gerne ich des von iu enbir;
ir suelt mir dienen so niht mer.
waer ich der kuenc terramer,
dannoch waer ez gar zu vil.
ich wil mime anen vor ein spil
teiln, ob in des gezimt
daz er eins von mir nimt.>
terramer sprach hin zu im:
< malfer, vil gerne ich nim
swaz du mir dins guotes gist.
la mich geniezen daz du bist
zu rehte geborn von miner art.>
< nie richer man so armer wart,
als du nu worden bist:
daz tuot dir der kristen krist.
wan maht du biten hamonen
und kaunen dir lonen
und den valshen tervigant,
daz si dir wider diniu lant
mit gewalt an mir gewinnen?
und woeltes du noch minnen
den got den ein maget gebar,
den worten woelt ich dir gar
wider dine krone lan,
ob du wilt den tauf enpfahn.>
disen rat riet im malfer.
terramer sprach:< la dine ger!
wizze daz ich niht wandel
minen got. dar nach handel
mich, als din triwe dich wise
und wol ste dinem prise.> -
< terramer, vil lieber man,
sit ich dich nit gewisen kan,
da mit din sele waere genesen,
nu wil ich doch der bezzer wesen
und wil gein dir bewegen
daz ich dich wil lazen pflegen
der lande und lan daz gelt
daz da reben berent und velt.
doch wil ihz mit dir niezzen;
ich wil dir gar entsliezzen
wes ich mich vereinet han:
ich wil bi dir hie bestan,
daz wizze, lange stunde,
und baldewin von falfunde.
wir betwingen mer lande noch.
uns muoz der kuenc von marroch
lazen swaz er lande pfliget.
ob er sich wêr gein uns bewiget,
diu were wert vil kurtze vrist.
ich weiz wol daz der sueze krist
da beleitet so sin her
daz nit gein uns taugt sin wer.
ich weiz fuer war, mir helfent die
der lib durch got den tauf enpfie;
so weiz ich wol daz diniu kint
mir helfende mit triwen sint.
wie mag er danne sich erwern,
ich ensuelle der lande in behern?>
do sprach der kuenc matribuleiz:
< ich waene, nit din lip daz weiz,
wie sint beslozzen siniu lant.
er mag bejagen wol daz pfant
daz wir clagen ymmer mer.
min vater der kuenc terramer,
din ane der hie vor dir stat,
dicke an in versuochet hat,
ob er in betwingen maehte.
mit allem sime geslaehte
getorst er nie komen dar.
sin lib ist missewende bar
und wol aller eren wert.
swer an in keinr helfe gert,
dem ist daz vil unversaget.
er ist vor shanden ein maget.
wol dir, kuenc faufasarat,
wie hoch din lip an prise stat!
din lip der ist vil eren rich.
waer ich an lobe dir gelich,
kein heiden waer mir genoz.
von prise bistu also groz
daz in der heidenshaft kein man
an prise bistu also groz
swie des sin lob die volge hat,
matribuleiz, so wizze, ez gat
fuer alliu lob ueber daz lant.
kein munt nie lobes mere vant
danne als du uns hast gesaget.
din zuht mir wol drumme behaget:
swem du wol eren ganst,
daz du den so wol loben kanst.
zu rehte ein ritter dem andern sol
niht sprechen wan wol:
daz ist des shiltes ere.
hat er nu lobes mere
danne swaz ez ieman hat,
min lib in dannoch niht erlat,
ez muezen siniu witen lant
vil gar dienen miner hant.
wol uf balde, neve baldewin!
und hete ich ieman wan din,
dannoch muest er sich ergeben,
ob er gerne wolte leben.>
do sprach der von falfunde
uz getriwes hertzen munde:
< malfer, ich bin der gar tuot
swaz mich wisen kan din muot.
in swelch lant du kerest,
da du dinen pris gemerest,
des hilf ich so ich meiste mag.
ich sol manigen grozen slag
slahen uf die heiden noch.
sihe ich den kuenc von marroch,
swie vri er si von shanden,
er wirt von minen handen
mit slegen also durch pert
daz im ein sterben ist beshert.
uns kan nieman vor genesen
dem wir gehazzec woellen wesen,
ez si swach oder her.>
do sprach der kuenc terramer:
< malfer, nu wol balde hin!
wol ich des vereinet bin
daz min lip mit dir vert.
was ob dir daz ist beshert
daz din ellenthaftiu kraft
betwinge gar die heidenshaft?
daz wizzen alle die hie sint:
miniu hohgepristen kint
sueln vil shone mit dir varn,
guet noch lip da vor nit sparn.
sie dienen dir so dise vart
daz helme von in werden shart.>
terramer sprach aber dar:
< ich vrage die kuenge gar,
ob sie der volge sprechen ja?>
die kuenge sprachen alle sa:
< wir tuon gerne swaz er wil.
doch sol er geben uns ein zil,
wenne oder war wir sueln komen.
als wir daz han vernomen,
so sueln wir von iu keren,
uns bereiten nach den eren
daz der kuenc faufasarat
muoz keren uf der shanden pfat.>
do sprach aber terramer:
< ir suelt alle tuon den ker,
als ich iu mit worten zeige.
an den plan da ze astareige,
dar komet in vier wochen.
reht als ich han gesprochen,
suelt ir shone komen dar,
daz ez muege der pris nemen war.>
sie sprachen alle gemeine,
der groze und der cleine,
daz sie vil gerne taeten
swaz sie gelobet haeten.
da mit shieden sie von dan,
gein sime lande ieder man
und bereite sich zu der verte,
so daz ez unpris werte
von ir hohen prises eren.
nu begunde terrameren
malfer vaste des vragen,
ob er getoerste wagen
daz er ane her versuohte,
ob der cristen got geruohte
< daz ich und der von falfunde
den von marroch ueberwunde.
swie ich kume in sin lant,
so wizze fuer war daz min hant
vil gar die ertoetet da
die niht der volge sprechent ja.> -
< lieber ane, ich wil besehen,
ob mir diu saelde muege geshehen
daz ich ane helfe der heiden
den von marroch muege gesheiden
von allem sime guote.
des ist mir wol ze muote.
got hilfet mir daz ich gesige
und nit sigelos gelige:
des hilfet mir der maegde kint,
dem alliu ding bekennet sint.>
nu gedahte der kuenc terramer:
< und getaetes du den hin ker,
so moehte min noch werden rat.>
und sprach:< swar din wille stat,
des sol dich nieman wenden.
swes hertze getar genenden,
vil lihte dem gelinget.>
des antwurte im malfer
und sprach:< mines hertzen ger
hastu mir geraten.
du tuost als die ie taten
der dem andern guotes gunde.
kuenc baldewin von falfunde,
wol dan balde mit mir dane!
mir ratet terramer min ane,
daz wir balde varn von hinnen.
so wir diu lant gewinnen
diu da hat der kuenc von marroch,
so komen wir her wider doch.
mich dunket an terrameren,
er minne unser hin keren.
meint er daz uebel oder wol,
dar nach ich im des danken sol.
nu wil ich in dem ergeben
dem er gedienet hat sin leben:
daz ist der valshe tervigant.>
da mit ruomten sie daz lant:
ir vart was unwendig,
sie warn bede genendig.
da mit fuorn sie von dan,
und nit wan die getauften man
die sie mit in brahten dar,
und die andern die des taufes war
da in dem lande namen.
da sie uf die straze kamen,
do was ir doch ein michel her
und wol bereit gein der wer.
nu hoeret wer sie waren
die niht die vart verbaren.
die kuenge warn alle komen,
von den ir e habt vernomen
daz sie sich taufen liezen,
als sie die bede hiezen,
kuenc malfer und rennewart:
die fuorn alle dise vart.
nu was ein kuenc under in;
vil holt ich noch dem selben bin,
daz er des reinen taufes segen
also shone kunde pflegen.
der selbe kuenc wol erkande
die gelegenheit der lande.
vil wol in daz zu staten kam.
bethalatham was sin nam.
wie die andern hiezen?
des endarf ich iu nit entsliezen,
ir habt ez e gehoeret wol.
von erst ich iu nu sagen sol
groz wunder und vil arbeit
die baldewin und malfer leit
mit ein ander uf der verte.
got in gnade vil besherte:
swa sie kamen in groze not,
mit troste er in da helfe bot:
sin wis kunde sie leren
vil rehte da hin keren
da daz lant was unbespart,
und daz ir nieman innen wart,
biz daz sie kamen in daz lant
daz da marroch ist genant
do der kuenc diu maer vernam,
michel wunder in des nam,
und hiez sa an im ervarn,
warumme er dar waer gevarn.
waer ez geshehen in guote,
so waer im des zu muote
daz er im die ere taete
die er fuer guot wol haete.
da die boten kamen dar
zu der ritterlichen shar,
sie sprachen:< herre, lat iuch gezemen
daz ir ruochet vernemen
waz iu her enboten hat
der werde kuenc faufaserat,
ist herre maniger lande,
gar vri vor aller shande.
er heizet iuch, herre, vragen
mit zuehten, ane bagen,
warumme ir sit komen her.>
sus antwurte in do malfer:
< nu saget iwerm herren daz:
ich trage im vintlichen haz
durch des taufes glauben.
slahen, brennen und rauben
wil ich in ymmer swa ich mag.
ich han dem voget von baldag
genomen alle siniu lant,
diu solten dienen siner hant.
iwer herre mag sich nit erwern,
ich enwelle betalle in behern
der lande der er hat gepflegen,
oder enpfahen des taufes segen.
iwerm herren saget daz.> -
< ir suelt uns e besheiden baz,
wie ir, herre, sit genant,
und wie geheizen si daz lant
dar ir inne herre sit.
dar an vil groz wunder lit
daz ir kuenc terramere
habt genomen guot und ere
und siner lande gar behert.
min herre iu daz wol erwert
daz im daz nit kan geshehen.> -
< herre, ich laze iuch wol besehen,
swaz der kuenc faufaserat
lande und krone hat,
die muezen alle wesen min.
wol dan, neve baldewin!
wir suln niht langer biten:
er muoz binamen striten.>
do der bote daz vernam
hin zu dem kuenge er do kam
und saget im disiu maere
und riet daz er niht verbaere,
ern bereite sich zu wer,
und sprach, ir einer wol ein her
mit siner stange ersluege.
< ja der ez im vertruege,>
so sprach der kuenc von marroch,
< kein man noch nie kein loch
durch minen hohen pris gebrach.
so kuenen man ich nie gesach,
gein dem ich pflaege der vorhte,
der minen pris entworhte.
trag mir her min ysen wat!
ich bin fuer war der niht lat,
ich enwelle mich drin ziehen.
min ellen kan niht vliehen.> -
< nu wert iuch vaste, des ist iu not.>
hoert waz er iu mer enbot.
er spricht:< ir muezt iuch taufen,
da mit iwer leben kaufen,
und er welle han diu lant,
diu sueln dienen siner hant.
er hat kuenge terramere
benomen gar sin ere
und alles daz er ie gewan.
ich gesach nie so shoenen man.
wol im, wie saelig ist sin lip!
ich gelaube kume daz ein wip
im verzihe des er gert.
sin shoene ist wol lones wert.> -
< michar, ist dir iht bekant,
wie der ritter ist genant?> -
< ja, herre, er heizet malfer.> -
< so wizze fuer war, ez ist der
der die grozen stangen truog
und der heiden so vil sluog.
er und sin vater rennewart
frumten uf des todes vart
manigen werden sarrazin,
und einer heizet baldewin.> -
< herre, der ist hie mit im.> -
< daz ich daz maer von dir vernim,
daz kan mir fuegen hertze not.
endelichen er lit tot,
swen ir stange rueret:
dem wirt daz leben enpfueret,
swer in kumet so nahen.> -
< herre, ir suelt vaste gahen.
ich weiz wol daz kuenc malfer
shier kumet zu iu her
und iuch mit strite bestat.>
do sprach der kuenc faufaserat:
< min hof der stat so groze
daz zehen mine genoze
sint bi mir ze allen ziten,
die wol getuerren striten.
wir sueln an daz harnash legen
und den lip so vaste regen
daz ez uns danken guetiu wip.
swa wiben dienet ritters lip,
da wirt diu rittershaft so guot
daz er den vinden shaden tuot.
ich enwirde nymmer ane wer,
so ist so michel wol min her
daz ich drizec wol an einen han.
wir sueln so vaste sie bestan
daz wir den pris an in bejagen
und sie der wer gein uns verzagen.>
niht langer man da beite.
maenneglich sich bereite
ritterliche und vil gar.
ie mittent kam gegahet dar
malfer mit den sinen und her.
den was gein strite also ger
als hunden nach dem tiere.
die werden gotes soldiere
gebarten dem geliche wol:
sie woelten geben des todes zol
den heiden in dem strite.
< ich enweiz wes ich hie bite,>
sprach des rennewartes barn.
< swaz wir die heiden sparn,
daz kan uns shaden fuegen.>
< vil gerne wir sie sluegen,>
sprach der kuenc matusalan,
< der uns an sie wolte lan.> -
< nu wol hin mit dem vanen!
ich enwil iuch nit mere manen,
wan wizzet, wer hie tot gelit,
daz dem got vil shone git
in dem paradyse stat.
mir muoz der kuenc faufaserat
siniu lant betalle lan,
oder den reinen tauf enpfan.>
nu hatten nach dem reinen site
die cristen sich gezeichent mite:
ez het ein cruetz ie der man
uf sinen shilt geslagen an,
daz man erkante wol da bi
wer gelaubet an die namen dri.
do sprach der kuenc malfer:
< hintz iu allen ich des ger
daz ir wol getruwet gote.
wizzet fuer war daz sin bote
uns den sig hiute bringet,
und daz uns da wol gelinget
daz gar die heiden vliehent
und uf ir veste ziehent.
nu wol balde an sie dar!
und nemet wol ein ander war,
so kan uns nit gewerren.>
die minrren und die merren
vaste an den vanen riten.
nu hete ze lange gebiten
der werde kuenc von marroch,
und was niht gereht dannoch.
daz kunde im fuegen solhen shaden
daz er wart mit leide ueberladen.
da die heiden daz ersahen,
sie begunden vaste gahen
den cristenlichen gesten
der heyden vil entrunnen,
die cristen da gewunnen
vil guotes gar ane strit.
swem got sine helfe git,
dem gelinget deste baz.
malfer do des niht vergaz,
swaz der heiden wart gevangen,
die wolt er han erhangen,
wan daz der kuenc von falfunde
mit bete sie nern kunde:
die heyden er behalten hiez.
malfer do des niht enliez,
ern begunde umme sweifen
und nach dem kuenge greifen.
nu was der kuenc vermezzen
uf ein guot oersh gesezzen,
und werder kuenge viere.
mit ritterlichem walopiere
kamen sie an malfern.
nu kunde malfer niht enbern,
ern gahte gein in vaste dar
mit einer cleinen shar
gein dem kuenge von marroch,
der kunde machen manig loch
druch die shilte, da sie striten.
vil hurtecliche kam geriten
der werde kuenc faufaserat.
mit vil ritterlicher getat
kam er gegahet harte;
vil rotte er da zerzarte.
die sine der volge pflagen
vil cristen da der nider lagen
von den vil werden heiden.
ez wart da von in beiden
begangen manig guot getat.
nu wolt der kuenc faufaserat
hin wider zuo den sinen:
malfern und baldewinen
die entsaz er bede sere.
an dem selben wider kere
begegent er in beiden.
von marroch den werden heiden
baldewin der nider sluog
mit der stangen die er truog.
malfer ueber in do kam.
bi dem kursit er in nam
und truoge in uz dem strite.
in der vil kurtzen zite
die ritter gevangen wurden gar
die mit dem kuenge kamen dar.
da mit der strit nam ende.
der vri was missewende,
malfer do niht liez,
vil balde er die sinen hiez
in uz dem harnash ziehen.
den unpris kunde vliehen,
der lag gar unversunnen
und wolt vil nah kunnen
welch ein sterben waere.
daz in der tot verbaere,
vil wol gan ich im des noch.
der werde kuenc von marroch
tet uf diu augen und sach.
malfer hin zu im do sprach:
< maht du genesen, saelig man,
wol ich dir des mit hertzen gan,
und wizze daz mir ist leit
din kummerlichiu arbeit.>
< gnade>, faufaserat do sprach.
< moehte ich komen an min gemach,
vil lihte ich denne genaere.
er ist ein wunderaere
der da heizet iwer got:
swar er wendet sin gebot,
kein ding dem wider stat.
ich vil armer faufaserat
han von dem gote tervigande
beide shaden und shande.
ich wil mich sin entanen.
der die sunnen und den manen
und alle die sterne geshuof,
dar soelt ich ruefen den ruof
der wol dem taufe zaeme
und mich von sunden naeme.> -
< faufaserat, diu selben wort
la staete diu ich han gehort,
so wil ich dich genesen lan
und alle die ich gevangen han.
saelig man, vil wol merke,
wie groz ist gotes sterke;
daz mahtu dar an wol sehen:
ist niht ein wunder hie geshehen,
daz got din vil grozes her
hat entshumpfieret ane wer?
suezer man, enpfah den tauf!
dich geriwet nymmer der kauf:
daz hab uf die sele min.
min ane ist hiut ein sarrazin,
und was min vater ein heiden.
da kunde in got von sheiden,
daz er ein reiner cristen wart.
und da er fuor des todes vart,
da gab er im daz paradys.
du volgest mir, und bistu wis:
faufaserat, dich bekere!
got hat dich rich und here
gemachet und manigiu witen lant
gegeben diner werden hant.
genende! volge miner bet!
tervigant und mahmet
gaben dir niht die krone.
von kaune und hamone
kere und var zu criste,
oder stirb in kurtzer vriste.
der zweier der muoz eines wesen.> -
< malfer, la mich genesen.
ich gibe dir mine fiantze
und wil die halten gantze,
ez wende mich der tot,
als ich kume swar du wil,
daz ich kume swar du wil,
und du sprichest mir daz zil.
darumme setze ich diner hant
zu pfande alliu miniu lant,
ob ich gein dir missevar;
diu hab dir eigenliche gar.
baldewin, nu sprich dar zuo
und rat daz er ez gerne tuo.
sit got hat gewaltes so vil,
ob er mich gerne haben wil,
min hertze er danne lere,
daz ich zu im kere
und sheide von tervigande,
der vil maniger lande
hat gewaltig mich getan.
baldewin, sol ich den lan
und den heren got mahmet
und varn zu im der nie getet
mir kein ere noch kein guot?
mag er twingen minen muot,
daz ich sunder dang sie vliehe
und mich zu im ziehe?>
baldewin von falfunde
sprach uz getriwem munde:
< min lip was ein heyden;
da kunde mich von sheiden
got und sin kempfe rennewart.
wie ich des betwungen wart?
daz maht du gerne vernemen.
min hertze kunde des gezemen,
do ich was in jungen tagen,
ich horte so vil gesagen,
von siner sterke der er pflag,
daz ich mich gein im bewag,
daz ich suochen in begunde;
und fuor so von falfunde
daz ich nieman fuorte mit mir dan
nit wan kume sehzehen man,
die des harnashes pflagen.
nu begunde ich nach im vragen,
do ich ze provenzale kam:
vil shier ich von im vernam,
daz sin ellenthaftiu kraft
erslagen hete der heidenshaft,
daz nieman was diu zal bekant.
bi dem mer ich ligen vant
ein michel her der sarrazin
die dolten toetlichen pin
nit wan von rennewarte.
die rieten mir vil harte,
swa ich in saehe, daz ich in mite.
swaz ich noete von im lite,
der waer ze sagene zevil.
die rede ich hie kuertzen wil.
er teilet mir fuer disen kauf
daz ich stuerbe oder naem den tauf.
da nam ich fuer den tot daz leben.
zwei leben hat mir got gegeben:
hie und in dem paradys.
nim den tauf, und sist du wis,
daz ist min bet und ist min rat.>
do sprach der kuenc faufaserat:
< baldewin und kuenc malfer,
hintz iu beiden ist min ger.
lat mich leben biz an den tag
daz ich mich versinnen mag,
so tuon ich oder laz ez sin,
oder ich dol des todes pin.>
do sprach der kuenc malfer:
< gib mir dine fiantze her,
daz du komest zu astarat,
da terramer gelobet hat
zu komen und bringet dar
von heiden manige groze shar,
die ich gefueret wolte han
in din lant und dich bestan
mit eime strite. nu hat ez got
gesheiden, daz du min gebot
nu muost leisten, swie ich wil.
din leben daz hat kurtzen zil,
wilt du mir niht gevoelgic wesen.
ich wil dich gerne lan genesen:
gib mir alliu diniu lant
fuer eigen und niht fuer pfant,
ob du dine ere krenkes
und niht diner triwe gedenkes.>
do sprach der kuenc von marroch:
< ich wil gerne leben noch.
enpfahe mine triwe hin
daz ich gar leistende bin,
swaz du hie hast gesprochen,
daz blibet gar unzerbrochen:
ich wil dir sweren einen eit
daz ich ane trugenheit
hin zu astarat wil komen,
ez sie mir shaden oder frumen.
ich enkume nymmer da von dir
wan als du erlaubest mir.
nu sprich und nenne mir die zit
dar an nu min ere lit:
wann ich sol komen dar
und die gevangenn gar?>
den tag malfer do sprach.
als daz geluebde geshach,
do shiet malfer von dan
vil vro als ein saelig man.
nie keim man baz gelanc,
daz er ane strit betwanc
nahe den richsten sarrazin
der was oder noch mag sin.
der werde kuenc malfer
fuor nach sins willen ger
vil shone und kuencliche.
keinen kuenc ich im geliche
der ist geborn bi dirre zit,
daz er so gar ane strit
betwang so vil der lande.
daz zil daz er benande,
terramer von baldag
der ueber dahte nit den tag,
als in malfer do sprach.
mit manigem ritter man in sach
komen uf daz selbe velt.
swer soelte zeln disiu zelt,
er moehte muede dran betagen,
die da warn uf geslagen.
dar kam vil kuenge shone
der ieglicher sine krone
von sinen richen landen truog.
dueht ez iuch niht ein unfuog,
ich sagte was der kuenge was,
als man sie an dem buoche las
daz ein meister getihtet hat
in waelshen, als ez hie tiutsche stat.
er was von sante dyonisen.
sin tugende wil ich noch prisen:
der daz buoch her brahte,
vilomin im versmahte.
ich han gnuog von im gesaget.
nu kan der werde unverzaget,
der wol gelobte malfer.
wie in enpfienge dirre und der?
wol und daz nie kuenc baz.
mit gebaerde truoge im nieman has.
vil cleine war er des nam,
do er zu terramer kam,
den man nante sinen anen.
keines gluebdes dorft er manen
terrameren noch siniu kint.
noch hiute sie gepriset sint,
daz sie so war liezen
swaz sie malfern gehiezen.
seht waz der ritter waere:
ez seit des buoches maere,
der kuenge waern tusent wol.
nieman mich darumme sol
heizen liegen, ob ich sprach
daz man fuer war geshriben sach
an manigen waelshen buochen.
vil cleine wil ich des ruochen
ob mir die valshen sint gehaz
woelt ir nu hoern fuerbaz,
waz diz maere von im saget,
der hat manigen pris bejaget,
swie in malfer betwunge,
der kam zuo der samenunge?
nu hoert wen ich da meine:
ez waz der sueze, reine
von marroch faufaserat,
der manige ritterliche tat
in strite hat begangen.
daz was sin lib gevangen,
terramer des weste niht
und sprach:< umme die geshiht
ich vil cleine truren wil
und haben hoher vraeuden vil.
min shade mich vil cleine muet,
sit daz uz minem verhe bluet
vil werdekeit mit prise.
dammarch und etterise,
dar zuo betalle gar diu lant
diu hant gedienet miner hant,
sun, vil wol ich dir der gan.
du hast gevangen einen man
daz nieman prises ist so hoch,
sit daz starb ignolidoch,
den ich wol ymmer clagen mag.
ir pris wol geliche wag
an ritterlicher ere.
er hat gewaltes mere
danne ich, daz wizze, verre:
do ich hiez der lande herre,
da bin ich von gesheiden.
der selbe werden heiden
rich fuer alle heiden ist.
ich enweiz aber wie lange vrist:
als du des niht wilt enbern,
so muoz er dich der lande wern.
daz weiz ich mit der warheit wol.
ich erkenne wol, die selben dol
die han ich von dir erliten.
malfer, ich wil dich biten
daz ich den man suelle gesehen,
der dir hat sicherheit verjehen:
des hilf mir, neve baldewin.>
< lieber oeheim, daz sol sin,>
so sprach der von falfunde.
sa nach der selben stunde
kamen sie dar gegangen
da faufaserat wart enpfangen
minnecliche und vil suoze
mit maniges ritters gruoze.
do daz enpfahen geshach,
faufaserat vil shone sprach:
< vil hoch gelobter malfer,
nu bin ich zuo dir komen her,
als mich min triwe hiez,
die ich dir zu pfande liez
und einen eit dar nach swuor.
nie kein ritter baz gefuor
danne du, malfer, hast getan.
du solt din ere an mir began
und tuo daz dir wol stande.
swaz ich han witer lande,
diu stant alle in diner hant.
dar zuo min triwe ist des pfant;
die wil ich halten gantze.
e ich braeche mine fiantze
und minen werden pris verluere,
den tot ich e von dir kuere.
swie din hertze dar nach stat,
min lip des die volge hat.>
des antwurte im malfer
und sprach:< ez ist min ger
daz du dich shone taufes
und da mit din leben kaufes,
oder von mir liges tot.
die wal ich dir da heime bot,
oder gib mir gar diniu lant
eigenliche in mine hant.> -
< mag ich anders nit genesen,
ez enmueze daz eine wesen,
so wil ich den tot kiesen,
e miniu kint verliesen
vil manige hohe krone.
von apollen und hamone,
von mahmet und maren,
die mir vil holt ie waren,
von den wil ich niht sheiden
und ymmer sin ein heiden.
ob du den lip mir sterbest,
min guot du doch nit erbest.
ez erbet kuenc gamelerot,
der von leide lidet not
und herzecliches ungemach,
daz ich dir sicherheit verjach.
dar nach tuo swaz dir behage!
ir herren, swer hie krone trage,
an iwer gnade wil ich gern,
daz ir des bittet malfern
daz er mir laze daz leben.
darumme wil ich im geben
mine hertzeliebe tohter.
in allen landen niht mohter
maget vnden also shoene.
ir shoene ich also kroene
daz kein shoene fuer sie gat,
swer ein wiplich bilde hat.
wol mich ir bluenden jugent!
wol mich ir gantzen tugent!
wol mich ir kueshe, ir staete!
malfern ich gerne baete
daz er ruohte sie gesehen.
waz ob er da kunde spehen
an ir daz im gezaeme,
daz er sie zu wibe naeme,
und ich gaebe sinen handen
vil krone mit witen landen,
und die im wol sint gelegen?
nimt sie des taufes segen,
des mag sich vraeun der kristen crist,
der weiz wol wie shoene sie ist,
sint im alliu ding bekant.
jupiter und tervigant
nement an ir grozen shaden,
sol siu in dem taufe baden.
sol ich des niht geniezzen?
ob mich ez lazen hiezzen
alle mine werde got,
ich envolgte niht ir gebot,
des hilf mir, werder atmirat!> -
< malfer, kuenc faufaserat
fuer war der biutet dirz genuoc.
ez waer an dir ein unfuog,
wuerde ez im von dir versaget.
nim zu wibe die shoenen maget!
wie kuende dir uf der erden
baz geshehen und baz werden,
so du die suezen minnen muost
und mit ir daz shimpfen tuost
des din hertze gezemen kan!
shoenr maget noch shoenr man
niemans auge hat gesehen.
ich wil des mit der warheit jehen:
swa der liebe die lieben siht,
der wunne sich gelichet niht.
du volgest mir und bistu wis.
bea rosin, daz meyen ris,
kan dir manige vraeude bern
und wol gesuezter minne wern.
wie clein iuch kan verdriezzen,
so ir beginnet sliezzen
wize bein und arme blanc!
ein suezer kus, ein ummevanc,
daz kan reizen wol ein spil
daz da git werder vraeude vil.>
malfer sprach vil sueze:
< ez ist ein sueze unmuze,
swaz lieber man der suezen tuot,
daz leben ist reine und guot.>
diz kunde er sprechen shone:
< nach werder wibe lone
kan ich gedienen cleine.
die shone, die sueze, die reine,
die kueshe, die staete, die guote,
die junge, die wolgemuote,
die mueze ymmer saelig sin!
gesaeheich nu ir liehten shin,
da von mir lihte geshaehe
daz ich ir zu vrawen jaehe
und gar ir eigen wuerde.
ez ist ein swaeriu buerde
swer treit gernder minnen last.
er wirt dicke sin selbes gast
mit gedaenken und mit sinne.
ich weiz mer von der minne,
dann ich ir habe erkennet.
diu minne manic herze mennet
mit ir vil sharpfen garte.
ich enwider spriche niht harte,
ich engesehe die vil reinen.
woelt ich sie dannen meinen,
daz leben ich dir lieze
und der lande niht verstieze:
des mir ist wol ze muote.
gesaehe mich diu guote,
swes sie mich danne baete,
mit willen ich daz taete.
ich verzige nit ir bet.
wilt du keren von mahmet,
von kaune und von hamone,
so habe dir lant und krone.
ist daz du des niht tuost,
so wizze daz du sterben muost,
und wil ich gar daz dine han
und dime sun so vil niht lan
diner vil manigen lande
da ein gezelt gestande.
disiu wal si dir gegeben:
nim den tauf, welles du leben,
oder du muost ligen tot.>
nu kam der kuenc gamalerot
innen des geriten dar
mit einer wol geflorten shar.
sie fuorn alle harnash bar.
do man des werden wart gewar,
do sprach der kuenc malfer:
< wer ist der da kumet zu mir her
so ritterliche und so shone?
nach werdes libes lone
stent des wol gemuoten sinne.
von wol gesuozter minne
enpfahet lon sin dienst noch.>
do sprach der von marroch:
< herre, er ist von mir geborn,
und sol iu daz niht wesen zorn
daz er zu iu ist geriten.
er wil iuch iwer gnaden biten,
daz ir mir kuencliche tuot
und gien mir iwers zornes muot
senftet und mich lat genesen.
bi gewalte sol erbaermde wesen,
des suelt ir in geniezzen lan.> -
< daz ich gein dir gesprochen han,
daz hant die kuenge wol gehort.
ob ich gein dir diu selben wort,
faufaserat, nu wandel,
mine staete ich missehandel.
den kuengen liegen niht zimt.
so minen gruoz din sun vernimt
dar nach als er ist komen her,
und ich vernim siner ger,
also rihte ich minen sin,
wie ich antwuerte im und in,
swer ein kuenc hie heizet.>
nu was der komnde erbeizet.
malfer gein im gieng.
den gast er kuencliche enpfieng
mit gebaerde und mit gruoze.
gamelerot sprach vil suoze:
< ich bin zu iu, herre, geriten,
daz ich iuch vinde in gnaden siten:
des helfe mir der maegde kint,
dem diensthaft die kristen sint.>
nu began der sueze werde
sich lazen uf die erde
und suohte sine fueze.
malfer, der reine sueze,
der ie missewende vloch,
in balde von der erden zoch
und sprach zu gameleroten:
< taetet ir den dienst iwern goten,
ez moehte sie genuegen wol.
wizzet, herre, daz ich dol
sham von iwerm valle.>
die kuenge sprachen alle
die kristen luete hiezzen:
< herre, er sol geniezzen
gein iu siner demuete.
ez sol iwer reiniu guete
den zorn uz dem hertzen jagen.
iwer gande sol im niht versagen
swes der werde an iuch ger:
iwer miltes hertze in des gewer.>
malfer sprach vil shone:
< siner vart ich im so lone,
hat sin bet gefuegiu zil,
daz ich in des gewern wil.> -
< gnade, herre, ir sprechet wol,
daz ich vil gerne gedienen sol.
herre kuenc, so ist min bet,
daz der genese der nie getet
an hohem prise keinen wang
biz iwer ellen in betwang
daz er den pris verlorn hat.
min vater faufaserat
was vor allen kuengen her;
ane den kuenc terramer,
der was hoeher vil dann er.
herre, nu habet ir mine ger
wol vernomen, dar nach tuot:
daz kuenne vraewen mir den muot.
minen vater lat genesen!
min vater und ich muezen wesen
daz wizzet, herre, swie ir welt.
in iwer hant si iu verselt
unser lip, lant und krone.
marroch und shipharone,
lerol, tshiral, perenne,
cripaste, zalicharat, patwenne,
echolaz, typar, onantite,
pontitor, bovolcharite,
aveterve, nadaloch, parmorachint,
diu lant diu mins vater sint.
niht gar ich der genennen kan,
wie diu lant diu sine man
von im hant, die krone tragent
und sine shande sere clagent
die im, herre, da geschah
da er iu sicherheite jach.
die sueln betalle iwer wesen,
daz ir minen vater lazet genesen.>
< sage mir, kuenc faufaserat,
daz din sun gesprochen hat,
ist daz dines willen ger?>
so sprach der kuenc malfer.
< ja, ez ist min wille guot.
ich tuon als der gevangen tuot
der wil komen von der not.
ich leiste swaz gamalerot
iu durch min leben hat geboten.
ich han nit helfe von den goten,
den ich manigen dienst tet.
tervigant, dar zu mahmet
nemen min vil cleine war.
nu wil ich von in sheiden gar
und von dem gote apollen.
ich muoz min leben verzollen
daz nie kein zol wart so groz.
sun, wir muezen bloz
werden lande, krone und manne.
so lang nit als ein spanne
lat er uns nit der breiten erden.
wir muezen beide werden
zwen pofer tshetise
an eren und an prise.
lieber sun gamelerot,
ich wil gerner ligen tot,
e daz ich gê brotes biten
von huse zu huse nach einer sniten.
was sol ein man ane ere?>
< vater, volget miner lere: -
gebt dar krone und lant,
und loeset zwei vil hoehiu pfant,
iwer leben und iwer triwe.
sint nit so muotes niwe!
den man ez sere krenket
swenne er an staete wenket.
lieber vater, kaufe din leben!
du solt im uf gnade geben
luete, krone mit den landen,
sinen vil milten handen.
ich weiz wol daz sin staeter muot
nymmer uebel an uns getuot.> -
< sun, daz tuon ich vil gerne.
zalastise, triparg, sverne,
die versele ich diner hant,
dar zu luete und gar diu lant.
hoch geprister malfer,
biute mir dine hende her
und enpfahe, saeldericher man,
swaz ich guotes ie gewan.>
malfer mit willen tet
daz er leiste sine bet.
er enpfieng daz er im bot
und sin sun gamelerot.
da diu gabe geshach,
malfer vil lute sprach:
< ich waene, diu welt ie gewan
bi dirre zit keinen man
der so riche ie wuerde mer.
swaz lande hat terramer
und der kuenc faufaserat,
diu lant min lip betalle hat.
so han ich portebaliart.>
< nie kein man so richer wart,>
sprachen sie alle geliche,
der arme und auch der riche,
< als ir, lieber herre, bint.
und waert ir eines gotes kint,
ir doerftet sin nit richer.
nie man gewalticlicher
under den heiden gelebte nie.
zwene man stent vor iu hie,
die richer warn verre
danne mahmet unser herre,
oder waer der got jovis.>
< herre malfer, sit gewis,
ir sit geborn von den goten,
daz ir uns allen habt geboten,
daz wir vor iu mit vorhten stan
und durch iuch tuon und lan,>
so sprach der von portegorast:
< ich enwil nymmer ein bast
gevlehen got hamonen:
er kan mit valshe lonen
und ander sine genoze.
nu stent hie eren bloze
die wielten maniger lande.
swer getruwet tervigande,
der ist da mit versumet:
er hat den hymel gerumet
und wil in malfern lan.
den sueln wir zu eime gote han.
kaun, var hin zuo der helle
und wis der tiuvel geselle!
malfer, mahtu gesin ein got,
so wellen wir leisten din gebot
und glauben an dich vil gerne.> -
< der weiz die zal der sterne
und worhte manen und sunnen,
des die valshen gote niht kunnen,
und den hymel und die erden
machet und uns hiez werden,
zu dem suelt ir iuch ziehen
und von iwern goten vliehen,
die von der warheit tiuvel sint.
min got ist vater und kint.
die sin zu der welte genas,
ein vil reiniu maget sie was.>
disen rat riet kuenc malfer.
< malfer, ich wil wesen der
der tuot swes du mich wisest.
sit du hohe prisest
den got der die welt geshuof,
der mueze hoern minen ruof
und mich in sine gnade nemen.
malfer, kan dinem gote gezemen,
daz er mir zu troste stat
gein dem kuenge faufaserat,
ob er mich miner lande
zu dienste tervigande
mit gewalte wil behern,
mag sin kraft im daz erwern?>
malfer sprach:< putagarast,
faufaserat muoz sin ein gast
gar der lande diu da warn sin.
diu sint doch nu betalle min.> -
< so wil ich mine krone
von iu enpfahen shone,
und nemen des taufes segen
an mich, und gar bewegen
mich dienste der valshen gote,
und warten des gebote
der ie was und ymmer ist.> -
< sit du nu in dem willen bist,
so tuo diu werg dar nach:
la dir zu dem taufe wesen gach.
zehant bistu suenden bar
und geshriben in der engel shar.> -
< wer ist der mich taufet
und uz den suenden kaufet?
zu dem taufe bin ich bereit.
swem daz lieb ist oder leit,
daz laze ich an die wage.
mit des reinen taufes wage
wil ich mich begiezen lan
und von dem ungelauben stan.>
zehant ein byshof da was,
genant was er andreas.
der was geborn von falfunde.
diu buoch er vil wol kunde
und von dem ungelauben stan.
der segente des taufes wag,
al er ze rehte solte.
da er in taufen wolte,
do sprach der kuenc gamelerot:
< ich wil minnen auch den got
des diu reine maget genas
und genamet ist messyas,
und dar zuo die trinitat.>
do sprach der kuenc faufaserat:
< wer hat, sun, von der maget
diu grozen wunder dir gesaget?
ez sint erlogeniu maere,
daz maget ie kint gebaere,
und daz kint daz sie gebaere,
daz daz ir vater waere.
nu sich, wie daz geshehen muege.
ich weiz rehte, ez ist ein luege.
da von la dinen tummen muot.
und sin wir worden ane guot,
des hat uns shier ergetzet,
der uns des hat entsetzet.
uns git noch lande mere,
sun, unser got vil here:
mahmet, mare, tervigant.> -
< vater, habe dir gar diu lant
die kaun din got dir git
ane haz und ane nit.
ich wirde behuset shone
von tetragramatone
in dem paradyse here.
du und der kuenc terramere
hatten manic wites lant.
daz diu fuer eigen gar min hant
von mahmete haben soelte,
darumme ich nit enwoelte
von jhesu min hertze sheiden.
ich getruwe wol in beiden,
jhesu und kuenc malfern,
daz sie ruochen mich gewern
swes ich an ir helfe sinne.
wizze, vater, daz ich minne
sie mit dem hertzen beide,
und nymmer von in gesheide
mit vil gantzer staete.>
< sun, swes ich dich danne baete,
so woeltes du doch minnen crist
und werden der du niht enbist.>
so sprach der kuenc faufaserat:
< sit du, sun, die trinitat
erkennest und messyam,
der ich nie kein war genam,
hat der got die namen gar
den diu maget da gebar,
und der got ir vater was,
des sie zu kinde genas?
daz ist ein wunder harte starg
daz der vater sich verbarg
in der maegde als ein kint.
alles wunder ist ein wint
daz wibes bilde ane man
samt vater und sun gewan,
und sint doch in einem bilde.
daz wunder ist uns wilde
die hant heidenlichen namen.
sun, ich mueste mich des shamen,
so din lib ein cristen waere,
ob ich die tat verbaere:
ich wil mich mit dir taufen hie.
der vater den sun nie verlie.
etteswenne ist daz geshehen
daz man daz hat gesehen
daz der sun den vater lie,
so ez an die not gie.
also wil ich bi dir bestan
und mich mir dir taufen lan.
sun, hilf mir biten malfern,
sit ich des niht wil enbern,
ich enwelle den tauf enpfahen
und mich dem gote nahen
der der cristenheit pfliget
und gar daz ding zu rehte wiget.>
malfer vil suoze sprach:
< nie lieber mir an manne geshach
und wil mich in dem hertzen vraeun.>
er hiez des taufes balde zaeun.
nu was bereit des taufes bat.
faufaserat die kuenge bat
die mit im warn komen dar,
daz sie sich durch in tauften gar.
daz wider sprachen gnuoge.
etsliche ez duhte ein fuoge
und sprachen:< uns sol wol gezemen
daz wir den tauf mit iu nemen.>
gnuge ez wider reten,
die des muotes niht enheten
daz sie sich taufen wolten:
die selben dar nach dolten
von malfern groze not.
ir lande, ir krone er in verbot:
die wolte er haben fuer eigen
und daz wol an in erzeigen
daz er mit des heren gotes kraft
betwunge gar die heidenshaft.
< swer sich hie nit taufen lat,
so wirt getaufet faufaserat,
der muoz kuennen herzeser,
ân den kuenc terramer:
den wil ich nihtes betwingen
an keinr slahte dingen,
noch nieman der hie ist mit im.
terramer, swaz ich dir nim
an krone und an witen landen,
daz wil ich dinen handen
wider lazen durch die art
daz was min vater rennewart,
des du zu kinde jaehe,
da du in jungest saehe,
und durch diniu werden kint,
die mir als ich selbe sint.
der wil ich niht verderben;
sie sueln zu rehte erben!
dine krone und diniu lant
habe, herre, dine hant:
swaz du mir gaebe, daz gib ich dir.
ein ding muost du loben mir
in staeter triwen wise:
daz du willehelm dem markyse
nymmer me gefuegest leit.
des muostu swern einen eit
und solt den wol behalten,
noch daz du kuenc tybalten
niht lazest siner lande.
du hortes wol die shande
die er mir ane shulde bot.
min lip vor shame wart so rot
daz ich ez sit nymmer vergaz.
mit gedaenken ichz so maz
daz ez mir ruert noch des hertzen ort.
mag ich, er arnet diu selben wort,
e ich sheide von disem lande:
sin lip wirt mir zu pfande.>
da mit gab er im dar
krone und lant betalle gar.
da er die gabe groz enpfie
( richer gabe diu enwart nie
gegeben unbetwungen),
die kuenge kamen gedrungen
mit eim gebraehte harte groz.
lute hal ir dankes doz:
< gran merzi, roy malfer,>
also sprach dirre und der.
da diu gabe groz geshach,
malfer vil suoze do sprach:
< vil werder kuenc von marroch,
pfliges du des willen noch
den du gote gehieze,
daz ich dich leben lieze?
nu sprich « ja » oder sprich « niht ».
swederz wortes din munt vergiht,
diu sint beide mir geliche.
ich wil so minnecliche,
faufaserat, von dir sheiden
daz ymmer under uns beiden
ist ein vil reiniu vriuntshaft
gestaetet mit der triwen kraft.
ich weiz wol daz gamelerot
nymmer gesheidet sich von gote.
ez ist war, daz seit min munt.
ez tet mir ein stimme kunt
hinaht, da ich vaste slief.
diu stimme mich wacte und rief:
« wizze daz der kuenc gamalerot
nimmer gesheidet sich von got.
du solt wizzen wer ich bin.
ich heize der engel kerubin
und sage dir daz faufaserat
nymmer sich getaufen lat.
er ist verfluchet gar von gote.
ich bin mere an dich bote.
malfer, nu hoer was daz si:
din gedanc sol wesen vri.
bearosinen muote niht.
wizze daz ez niht geshiht.
du solt wenden dine sinne
an eine kuenginne.
nu hoer wer diu si:
sie heizt penteseli
und ist vrawe da zu asya. »
daz ist gelegen ich enweiz wa.
daz lant wil ich doch suochen.
sit got daz kan geruochen
daz er mich hat in siner pflege.
daz ich begrife unrehte wege,
daz kan sin guete wol bewarn.
( ich wil dy vart nicht lenger sparn,)
ich welle des endes keren
dar mich der engel kan leren.
daz si fuer war iu gesaget.
daz ich die wol gereinten maget
bearosine lazen muoz,
des twinget mich der sueze gruoz,
daz er mir von gote ist geboten.
und sol sie bi den valshen goten
bliben, daz ist mir suende.
mir selben ich ir wol guende.
nu enmag ez leider niht gesin,
des dolt min hertze jamers pin.
wol im dem diu shoene wirt!
wie gar unsaelde den verbirt!
ich enwil von ir nit sprechen mer,
wan daz min hertze den dan ker
muoz tuon, daz muet mich sere.
got huete ir libes und ir ere.
ist ez als ir hat verjehen:
ich enhan der shoenen nit gesehen,
und trage ir doch so holden muot
daz mir gar unsanfte tuot,
sol ir ymmer leit geshehen.
ez ist war des ich iu han verjehen.
ich han gelobet sie genuog.
miner vart der ich iu e gewuog,
da wil ich wider komen an.
ich enwil fuer deheinen man,
so ich nu hinnen von iu var,
wan die nement des taufes war,
und die ich von lande brahte her.>
< wilt du nu hoern, malfer,
wie mins herzen wille stat?>
so sprach der kuenc faufaserat.
< diu stimme hat gesaget war.
den glauben den ich miniu jar
han gehabet, den wil ich haben:
und sol ich rueten und graben,
daz wil ich liden durch die gote.
ich weiz wol daz mir shier ir bote
mit guotem troste kumet,
daz mir an hohem guote frumet.
bin worden ane guot,
so tuon ich als maniger tuot
der nie guotes teil gewan.>
< vater, vil unsaelig man,
wie gar du bist verfluochet!
got din vil cleine ruochet.
du bist aber dem tiuvel liep.
vater, du bist din selbes diep,
du stilst der sele groz gemach,>
gamelerot der sueze sprach:
< vil getriwer malfer,
volle fuer mine gernde ger,
und heiz mich balde taufen
und uz den suenden slaufen.
des erbeit ich vil kume.
ich vuerhte, ich mich versume,
wan nieman weiz sin ende.
ich getruwe der hoehsten hende,
sie verkiese mine shulde
und gebe mir ir hulde.>
der reine byshof andreas
bereit mit dem taufe was.
er sprach:< lieber, nur ganc her!
des reinen taufes ich dich wer
des du lange gebiten hast.
durch den du dich taufen last,
der lonet dir mit dem lone,
daz du die engel shone
hoerest singen von gote.> -
< malfer, wirt min tote
durch die heren trinitat
und die muoter die er hat,
durch mariam die kuengin,
und du vil werder baldewin,
und der byshof der mich hie
wil taufen.> da der tauf ergie,
des vraeuten sich die cristen gar.
da wider wurden vraeuden bar
faufaserat und die sine.
vil der werden sarrazine
tauften sich durch gamelroten.
waz gaebe malfer sime toten?
da gab er siner edeln hant
gar die krone und diu lant,
die da warn sines vater e.
keime toten wart nie me
gegeben also groz.
< gamelerot, nu verstoz
dinen vater, ob du welles,
swie du din hertze stelles,
der krone mit den landen.> -
< ich waer in grozen shanden,
ob ich den nu verstieze
den ich vater hieze.
ich wil mit iwern hulden wol
minen vater haben als ich sol.
ich han mich des gein im bewegen:
daz ich in wil lazen pflegen
des ich von iwern gnaden han.
mine swester vil wol getan
die verdarbte ich vil ungerne.
aller wibe ein tagsterne
ist diu reine und diu sueze.
got mir des helfen mueze,
dem ich mich gar han ergeben,
daz ich mueze an ir geleben
daz sie sich laze taufen.
einen man woelt ich ir kaufen,
der ein werder cristen waere.
der lande ich drumme enbaere
daz ez im mueste genuegen.>
< daz mag sich wol gefuegen,>
sprach der von portebaliart.
< hie ist ein man von miner art,
den wil ich drumme gesprechen.
mag ich, so wil ich zechen
daz er sie neme zu wibe.
wie kuende sime libe
an wibe ymmer baz geshehen?
ich wil sie durch in gesehen
und biten die reinen werden,
daz sie geruche cristen werden.>
do sprach der kuenc terramer:
< ich swer bi mime gote her,
waer min har von jugende val,
het ich dann aller wibe wal,
ich woelte nemen irn claren lip
fuer alle lebendigiu wip.
waer ich so junger jare,
so wolt ich mich zware
den tauf lazen gar benetzen.
mich kuende ir shoene ergetzen
swaz ich durch sie noete erlite.>
< malfer, tuo des ich dich bite,>
sprach der kuenc faufaserat,
< sit uns din triwe begnadet hat,
so vollefuere die triwe an uns!
ez ist wol mit miner guns
swaz du mit miner tohter tuost:
unser herre du ymmer wesen muost,
so getriwer man nie wart.
wilt du mit uns varn die vart
diu get gein unserm lande hin,
als dir der engel cherubin
von gotes gebote geboten hat?
durch unser lant diuz gat.>
des antwurte im kuenc malfer
und sprach:< ir suelt hoern her:
ich wil sagen iu beiden
und einr rede wol besheiden.
ich wil dine tohter hin geben,
daz sie mit saelden mueze leben,
mime neven passiguweize,
der dicke in strites creize
hat hohen pris bejaget.
ist er an saelden nit verzaget,
so vraeut er sich der maere.
sin hertze ist valshes laere
und ein ritter uzerwelt.
e daz sie werde im verselt,
so muoz er sich e taufen,
da mit die shoenen kaufen.
truwest du, gamelerot,
daz sie sich taufe durch got,
und durch die liebe die sie hat
gein dir?> do sprach faufaserat:
< ich weiz fur war daz sie tuot
swes sie biten kan din muot:
sie ist dir gevoelgic gar.
und kumst du mit uns dar,
dar zuo so wil ich im geben,
daz wol sin muot mag hohe sweben,
vier lant diu im sint gelegen.
und kan sin muot nach eren stegen,
so nimt er sie vil gerne.
min lant zu dem liehten sterne,
wol im der da sol krone tragen!
daz lant taugt deheime zagen.
ez ist an gelte richer noch
danne daz lant zu marroch,
dannen ich kuenc heize.
daz wil ich passiguweize
geben zu der tohter min.>
< nu la der rede ein ende sin,>
sprach der kuenc malfer.
< ich wil zu mir laden her
in und fuer die rede im legen.
ist daz wirz gefuegen megen,
des muegen sie beidiu wesen vro.>
passiguweizen hiez er do
zu im komen, da er stuont,
und tet als noch die luete tuont:
swaz man gerne fuegen wil,
da redet man suezer rede vil.
also tet der kuenc malfer.
er redte hin, er redte her,
biz erz ze jungste brahte
da hin da erz gedahte.
auch ruochet hoern wie er tet.
< ez ist min rat, dar zu min bet,
daz ich gein dir spreche hie.
liebern man gesach ich nie,
suezer man, dann du mir bist.
des bit ich mir so helfen crist.
gedenkes du der maere,
da du ze orense waere
und kassynen da gesaehe,
wes du mir do verjaehe
da sie din augen erblicte,
wie sie din herze bestricte
und dar zuo die sinne,
und du dich durch ir minne
woltes vil gerne taufen?
du maht nu gekaufen.
sol ich sagen dir den kauf?
wilt du enpfahen den tauf,
ich wil ein wip dir fuegen
der dich wol mag genuegen:
sie ist edel und dar zu clar.
wilt du, so maht du diniu jar
leben an hohem werde.
kein man ist uf der erde
so hoher noch so tuere,
diu reine vil gehuere
si im zu wibe gnuog hoch.
und lebte noch ignoledoch,
des wirde moehte han gezomen
daz er hete den tauf genomen
durch bearosinen die maget.
in ir jugent hat sie bejaget
daz lob daz vil hohe wiget.
ir shoene die hat an gesiget
an allen die da heizent wip.
ob wise sinne hat din lip,
so volge miner lere!
waz sprach kuenc terramere?
ob val waer sin grawes har
und het er dar zu jungiu jar,
er woelte sich lazen taufen,
da mit die shoenen kaufen.
geellent ritter, nit verzage!
und swar dich din wille trage,
des solt du shiere mir verjehen.
und hetes du die maget gesehen,
ich weiz fuer war, du spraeches sa
mit willen guot der volge ja.
ob ein wip got solte nemen,
in moehte der maget wol gezemen.
du solt merken minen rat:
dir wil geben faufaserat
zu ir vier hohe krone.
von mahmet und von hamone
gar din hertze, neve, sheide
( ez sint zwen tiuvel beide)
und halt dich an die trinitat!
daz ist min bet und min rat.>
< vil lieber neve malfer,
du gêrest einer hohen ger.
ob ich nu mime kuenne
und den goten entruenne,
so muest ich leben mit shande.
mime gote tervigande
wil ich wesen gehorsam.
swaz mir kassyne vraeude nam,
die han ich wider gewunnen,
daz leit ist mir entrunnen
daz mir fuoget ir minne.
nymmer mer ich gewinne
so grozen kummer durch ein wip
daz drumme taufe sich min lip,
des mir ist zu muote noch.
wil mir der kuenc von marroch
sine tohter geben gerne
und daz lant zu dem liehten sterne,
des richeit ist mir wol bekant.
ich wil im lan diu andern lant,
dirre gabe mich genueget.> -
< ez blibet ungefueget,
von der warheit ich daz weiz,
daz sage ich dir, passiguweiz,
du welles dich danne bekeren.
du wers dich hoher eren,
wilt du ziehen dich von gote.
ich weiz wol daz sins geistes bote
fuer war in kurtzer zite
dich sheidet von dem strite
und dich zu im gar ziuhet,
swie in din sin nu vliuhet.
ich kan dich wol geleren:
dinen vater terrameren
la dine rede bevinden
mit allen sinen kinden,
ob ez sie danne dunke guot,
dar nach wende dinen muot!> -
< des bin ich dir gehorsam.>
sinen vater er do nam
und sagte im gar diu maere,
und swaz sin wille waere,
daz er daz gerne taete.
< ob ichz dich lazen baete,
so moehtes duz doch nit gelan.
des ist ez bezzer dir getan.> -
< wa von mag ihz niht vermiden?> -
< da muesten wir lihte liden
von jhesu also grozen haz
daz uns din taufen kumet baz.> -
< wenest du daz kuenc malfer
diz gewaltes si unser wer?> -
< nein, ez tet der cristen crist,
der aller dinge gewaltig ist,
swaz ist uf hymel oder uf erde
oder ie wart oder noch werde:
niht gelichet siner sterke.
sine kraft dar ane merke:
do wir uf alytshantze striten,
wie maniger da wart so versniten
daz er den tot da von kos.
von siner kraft ich da verlos
die ich nit kan ueberwinden.
waz geshach minen kinden?
diu het ich da nah verlorn.
und wirt malfer rehte zorn,
so muezen wir hie tot geligen.
la sine bet an dir gesigen,
daz rat ich dir durch vorhte.
gedenke, wie uns entworhte
mit siner kraft ein cleines her.
wir wurden ane wer,
und heten doch wol zehen man
an einen, und ich doch entran
vil kume von in uf daz mer.
sun, mit dem tauf erner
din sel und uns den lip.
kein man gewan nie edeler wip
noch richern sweher ane mich.
sun, ich wolte gerne dich
verwesen, waer ez gefuege:
den lip der tauf mir twuege.
nu shawe, er ist alleine hie,
und doch die hoehsten kuenge fie
die in der heidenshaft sint.
ob ich der jare waer ein kint,
als, vil lieber sun, du bist,
ich wolte gehaben mich an crist.
nu habent mich mine apgot
so lange gehabt in ir gebot
daz ich in nit mag entrinnen.
passiguweiz, du solt sinnen
als dich lere dins bruoder fruht.> -
< ich laege sanfter an der suht,
dan daz ich bin bi malfern.> -
< ich woelte gerne sin enbern
in allen heidnishen landen.
awe der grozen shanden
die er uns gefueget hat,
mir und dem kuenge faufaserat!
doch hat er uns ergetzet,
wider an min guot gesetzet;
so bin ich ane ere doch.
ich und der kuenc von marroch,
waer unser gar diu erde,
hin wider zu kuenges werde
moehten wir nit gaentzlichen komen.
daz hat uns malfer benomen.>
sus antwurt im passiguweiz:
< dinen willen ich vil gerne weiz.
vater, swaz dich dunket guot,
ich bin der daz vil gerne tuot.
min heidnish muot der ist hin.
mir ratet mines hertzen sin
daz ich leiste malfern bete
und sheide mich von mahmete,
von mauren und hamonen;
die kuennent swache lonen,
so der menshe nimt ein ende.
ich wil hin zur hoehsten hende
gar min leben nu setzen:
mich muoz der tauf benetzen.
wol dan! hin zu kuenc malfern!
des hertze muoz nu vraeude bern,
als er erhoeret minen muot:
daz maer wirt im ein meyen bluot
und tuot im wol und dannoch baz,
wird ich von dem taufe naz.>
do er zu malfern kam,
als er diu maere vernam,
vor liebe wart er harte rot.
zu gote er sine hende bot
und dankte im vil sere,
diu fruoht diu von terramere
was in die heidenshaft gesat,
daz got im die benomen hat
und ir selbe ruochet pflegen.
< passiguweiz, wilt du den segen
des taufes enpfahen hie,
oder beiten biz man taufe sie
diu dir zu wibe wirt gegeben?
ir suelt daz lange wernde leben
verdienen hie in vraeuden vil.> -
< ich vuerhte des todes zil,
wan nieman daz wizzen mag
wenne kome sins endes tag.
la mich den tauf begiezzen
und suende von mir vliezzen.
der trage ich groze buerde.>
wer da sin tote wuerde?
der byshof selbe wart sin tote
und der kuenc gamelerote
und der kuenc gafelerat,
die huoben in uz des taufes bat.
ez enwart nie getriwer ritter:
und waer diu welt noch witer,
tiurren ritter man nie fuende.
ez was ein saelig stunde
daz er ie getaufet wart.
sin hant hat helme vil vershart
und vershroten der shilte.
er was shoene, kuene und milte,
staetes hertzen, wol gemuot.
man sol dem ritter sprechen guot
der lop zu rehte dar hat braht:
des wirt vil dicke wol gedaht
nach ritterlichen eren.
swer diu kint nu zuht wil leren,
dem selben tragent sie grozen haz.
niht von den kinden sprich ich daz
diu sint in tuetshen landen.
gar vri vor allen shanden
sint sie und wol gezogen.
got gebe daz ich nit habe gelogen!
etliches ich doch erkenne
( vuerhtet nit daz ich ez nenne)
daz mere shalkeite kan
dann etslich halb grawer man.
ich vurhte ich habe zevil gereit.
sage ich war, daz ist mir leit:
ich woelte gern gelogen han.
da ich daz maer han verlan,
da wil ich ez heben wider an.
da der hochgelobte man
vil reiniclich getaufet wart,
malfer der sagte in sine vart.
er sprach mit worten suezen:
< wizzet daz wir uns muezen
shiere von ein ander sheiden,
die cristen und die heiden,
wan ich muoz ietzunt von iu varn
und niht die reise langer sparn.
ich wil iuch alle hie lan
wan die ich her gefvret han
mit mir von portebaliart:
die muezen alle die vart
varn, in swelch lant ich var.
ich bin noch nit komen dar
da ich da bliben muoz.
nu enpfahent mines segens gruoz!>
diz sprach er mit vil suezen siten:
< terramer, ich wil dich biten,
min hertze lieber ane,
aller triwen ich dich mane,
daz du die lazest an mir shinen.
du solt kuenc baldewinen
fuern hin biz an sin lant.
ane, biut mir her dine hant
und gib mir her dine fiantze
( die solt du halten gantze)
daz du in fuerest also wol
als man einen kuenc fueren sol.
dar zu bit ich dich, emereiz
( dine triwe ich vil staete weiz)
daz du in fuerest swar er wil.> -
< ich wil in fueren an daz zil
daz er mir selbe urlaup git,
und wil daz tuon an allen strit.> -
< du sprichest als der vriunt tuot.
nu muoz mins hertzen muot
aber in grozem leide sin
nach dir, vil lieber baldewin,
daz wir uns muezen sheiden.
got herre, hilf uns beiden
daz wir ein ander gesehen noch.> -
< werder kuenc von marroch,
gib mir diner gnade hulde,
und verkius uf mich die shulde
diu ane laster dir geshach.>
faufaserat in zuhten sprach:
< werder kuenc von falfunde,
der eren dir erbuende,
der waer ein unsaelig man.
ich bin der dir vil wol gan
swaz dinen pris kan meren.> -
< da mit wil ich keren
hin heim gein mime lande.>
dem leide was zu pfande
malfern vraeude versat.
baldewinen er do bat,
ob ez im stat wuerde,
daz er sins leides buerde
an kuenc tybalde raeche,
diu wort diu er spraeche,
daz terramer ez horte;
< gar vraeude er mir zerstorte.> -
< malfer, daz tuon ich gerne.
tybald von todierne,
kaem er ymmer an die stat,
sime leben wuerde mat.
din leit ich nit vertruege.> -
< ob in din hant ersluege,
vil lieber neve baldewin,
so muoz ich din vint sin,>
sus sprach der kuenc emereiz.
< diu heidenshaft wol halbiu weiz
daz er zu rehte ist min vater.>
alle die kuenge vaste bat er,
daz sie durch in daz taeten
und malfern baeten,
daz er verkuer sine shulde
durch sines gotes hulde.
do sprach der kuenc gamelerote:
< malfer, vil lieber tote,
nu la sine shulde varn
durch disen starken westebarn,
des tote du bist worden
in cristenlichen orden.
ich gedien ez hie und anderswa
und aber fuer war in asya.
tote, wilt du des niht enbern,
so wil ich gerne dich gewern.
nu kuesse mich als erz si.> -
< er ist vor mir gar hazzes fri.
der kus der tuot die suone kunt.
ich kuesse gerne dinen munt.
er ist rot und, waene, vil sueze.
guot wib in kuessen mueze.> -
< des wunshet er dir mit hertzen gar,
vil reiner sun, und wol gevar!>
< malfer, nu lone dir got!>
sprach der kuenc gamelerot.
< nu la daz kuessen geshehen
daz es gar die ritter sehen.
und swie der kus staete pfliget,
so ist dem hazze an gesiget.>
do sprach sin tote malfer:
< ich leiste gerne dine ger.>
da der kus under in geshach,
nach urlaube maenneglich do sprach.
do bat sie biten malfer
und sprach:< hoeret alle her,
swaz cristen und heiden ist!
der cristen pflege der sueze crist,
so mueze der heiden pflegen
swar sie ir gelauben wegen!>
nu bevalch der kuenc passiguweiz
aller siner lande creiz
sime vater terramere
und sprach:< du hast ez ere
daz miniu lant sint wol behuot.>
< ich bin der daz gerne tuot,>
sprach der vogt von baldag.
< awe! wanne kumt der tag,
sun, daz ich dich sehen sol?
min hertze ist in jamers dol,
lieber sun, daz du von mir verst.
lange du mir vraeude werst.> -
< vater, nu gehabe dich wol.
ob ich die warheit sprechen sol,
so liebet mir der reine tauf.
mich geriwet nymmer me der kauf,
mir enmag niht baz gelingen.
doch kan min hertze twingen
daz ich ze marroch nit enbin,
dar sinnet gar min hertzen sin.
da mit wil ich von dir varn
und zu den cristen mich gemarn.>
sus shied er von dem vater dan.
nu begunde ie der man
von dannen varn sa zehant.
ie der kuenc fuor in sin lant
ane den werden malfern.
der wolte der uzwist nit enbern:
niht heim er dannoch wolte.
nu warb er als er solte:
mit dem von marroch fuor er hin.
nu bedoerfte wol min sin
daz ich in wol gesliffe,
e ich zu dem tihte griffe.
ez werdent maere harte starg,
daz sich dizz buoches ende ie barg
und mir zu tihten ist gedigen.
ich waen, ich solt ez lazen ligen.
ich vuerht, ich waer geshant,
und wuerde iu daz ende nit bekant.
minen sin wil ich dar messen
und wil des nit vergessen,
ich wil tuon als der smit tuot:
der wermt daz ysen in der gluot
und wuerkt ez danne als er wil.
also ist mines werkes zil:
ich lege mins hertzen sin
ietzunt her und danne hin,
und tribe daz biz an die zit
daz min spruch gar rehte lit.
welt ir nu vremdiu maere guot
hoern, so suelt ir den muot
legen in daz hertze gar.
wie malfer de kuenc gevar
daz mueget ir gerne vernemen.
den kuenc kunde des gezemen,
von marroch den vil richen,
daz erz kuenclichen
dem werden malfer bot.
er und sin sun gamelerot
heten geshaffet uf die wege
mit maniger harte richen pflege
von rittern manigen werden man.
niht der zal ich wizzen kan,
wanne ir was mere danne gnuoc.
ie der man diu cleider truoc
daz diu niht richer mohten sin.
von priufes ein kaembelin
nieman da tragen sach.
do ritterlich der gruoz geschach,
sie kerten von im uf daz velt.
ir keins ros gieng ein zelt,
sie muosten laufen vil vaste
zu ere dem werden gaste.
diz triben sie biz an die stunde
daz diu reie werde bluende
bearosine kam gegan,
mit ir manic vrawe wol getan.
die vrawe was geheizen,
so malfer mueste erbeizen,
daz sie dar gein im gienge
und in mit kusse enpfienge
und den kuenc passiguweiz.
manic vrawe sich da vleiz
daz sie mit zuehten kunde sin.
man sach da manigen liehten schin
den da truogen die vrawen.
da wart ein michel schawen
von den kuengen und den gesten.
da kunde ein schoene glesten
fuer die andern so vaste
daz der kunde mit dem gaste
alle des begunden jehen
daz schoenr lip nie wart gesehen
den getruoc ie wibes lib
ane daz vil reine wib
kyburge, der groz herzeleit
ein teil der vraeude hat entseit.
bi uns nie wip schoenr wart.
der kuenc von portebaliart
fuor hin an sin gemach.
waz schier dar nach geschach?
daz mueget ir hoern gerne.
des sun von todierne
begunde gar die vrawen
mit vlize vaste shawen.
da in wart daz maere kunt,
vil manig geroeter munt
begunden den vil shoenen
an shoene vaste kronen.
diz waer gewesen ân ir haz,
heten si in gelobet baz,
durch die er sich tauffen liez.
swaz im gamelerot gehiez
des wolte er gerne in gewern.
er begunde an sine swester gern
daz sie sich taufen lieze,
und daz er fuer sie gehieze
daz sie in des nu loste,
und ir selber koeme zu troste
gein dem der ymmer waere,
und den ein maget gebaere,
und der wol gibt und nimt.
< bruoder, des lange mich gezimt,
daz gat gar uz dinem munde:
vil saelig si diu stunde,
daz du dich taufen lieze.
swaz du fuer mich gehieze,
des geltes wil ich sin geshol.
lieber bruoder, nu tuo so wol,
la min heil niht underwegen.
swie ich enpfahe des taufes segen,
hey, was vraeude ich danne han!
nu ruoche mich geniezzen lan
daz du, bruoder, getaufet bist.
ich erbeite kume der vrist
daz ich getaufet wirde.
ez enwart so groz nie girde
als ist diu mine mir.> -
< daz ist ein saeliclichiu gir,
vil hertze liebiu swester.
und het ich diu maere gester
gewest, wie vro ich waere!
weistu noch niht der maere,
wie din ding ist gesetzet?
als dich der tauf genetzet,
zuhant git man dich einem man,
daz tiurren ritter nie gewan
kein wib uf alder erde.
in kuenclichem werde
hat er gelebt vil shone.
sin lip hat zehen krone,
die sin vater im gegeben hat.
dar zuo min vater faufaserat
git im hoher krone viere,
reht luter als ein wiere
ist sin uz erkorne tugent.
ez enwart nie baz geschoenet jugent
danne als ir geshoenet bint.
so shoene wirt noch iwer kint
daz ez ein engel moehte sin.> -
< vil herze lieber bruoder min,
wilt du tuon des ich dich bite,
da erst du dine triwe mite.
durch minen willen des gahe
daz ich den tauf enpfahe:
mir wirt e nymmer leides buoz.
han ich so den gotes gruoz
als ich nu wirde ein cristen,
wilt duz danne vristen,
so ist din triwe gein mir verjaget.
maria, reiniu sueziu maget,
gedenke, heriu kuengin,
wie ich waer ein heydenin,
daz ich dine guete ie bat
daz ich enpfienge des taufes bat;
des ruoche, vrawe, mich gewern!> -
< swester, du kanst suezer gern
an die diu gotes muoter ist,
danne einr der lange erkennet crist.
nu wil ich von dir scheiden
und gen hin nach in beiden,
nach dem werden kuenge malfern
und nach im der dich sol gewern
des reinen taufes vil here.>
er entwalte da niht mere;
mit willen guot er holte
die er da bringen solte.
er sprach:< kuenc malfer,
hintz dinr jungent ich des ger
daz du mit mir ruoches gan.
min swester wil sich taufen lan
und nemen des gotes segen,
als die cristen sueln pflegen.
ich bite iuch, byshof stephan,
daz ir, herre, ruochet gan
da min swester sich bekeret.>
< du hast uns zu vil geeret,>
sprach malfer zu gameleroten,
< du soeltest ez uns han enboten.
wir waern gern gegangen dar
da diu reine wol gevar
den heren tauf enpfaehet
und gein gote sich naehet,
wan des vraeut sich mins hertzen sin.
wir sueln balde gen da hin
da wil daz uebel werden guot.
wip sint wunderlich gemuot:
des ir ietzunt ze muote ist,
dar nach in vil kurtzer vrist
hat sie verwandelt den muot,
daz sie ez lihte niht entuot.
da von sueln wir gahen dar,
daz ez ieman undervar
und sie des muotes wende.
der waer von miner hende,
daz wizze fuer war, ungenesen,
wir sueln hie niht langer wesen.
gen hin zu der reinen
die den suzen got wil meinen!>
nu kamen sie dar gegangen
und wurden shone enpfangen
von der vil reinen suezen.
alsus was ir suezes gruezen:
< gote willekomen und mir.
nu sol sich enden min gir,
der ich kume han erbiten.
ich wil iuch des bede biten
daz ir werdent mine toten
und mich von den valshen goten
durch got nu ruochet scheiden.
ich getruwe wol iu beiden,
daz ir der bete mich gewert
der ich han an iuch gegert.
min lip dar zuo ist gereht
daz ich enpfahe der cristen reht:
daz ist daz ich mich taufe
und mit dem taufe verkaufe
alle mine missetat,
und ergibe mich der trinitat.>
diz sprach diu sueze clare
in also schoenr gebare:
ez moehte ein engel han gepflegen.
< vrawe, wir han uns bewegen
ze tuonne gerne iwer bet.
der werde kuenc thecaret
sol mit uns sin der dritte.> -
< mit vlize ich in des bitte
daz er der bete mich gewer.> -
< vrawe, ich bin vil gerne der
der iwer bet mit willen tuot.> -
< sit ir nu habt iwern muot
und triwe iuch gein mir bewegen,
so lat mich nemen des gotes segen.>
< gerne>, sprach der bishof san.
diu reine sueze wol getan,
durch den wol geherten tauf
uz allen ir cleidern sie slauf
nit wan biz an ein hemde.
sie sprach:< daz mir was vremde,
daz muoz mir nu wesen liep.
ich bin gewest mir selbe ein diep:
ich han mir saelde vil verstoln.
des sol ich mich wol erholn.
ich sol got ymmer minnen
und dem tiuvel gar entrinnen.>
do sprach der bishof stephan:
< vrawe, welt ir iuch taufen lan?> -
< vil gerne, reine saelig man.> -
< reine vrawe, so sprechet an:
« ich gelaube an den got
des gewalt und des gebot
alle creature hiez werden
und den hymel und die erden,
swaz wehset oder lebendig ist.
ich gelaube daz den heren crist
ein vil reiniu maget gebar.
dar nach glaube ich vil gar
swaz glauben sol ein cristen,
und wil des tiuvels listen
ymmer mer sin gehaz,
und wil vil gerne werden naz
mit dem taufe vil here. »
das ist gar die lere
die der cristen mensche hat.
ir seit frey vor aller missetat,
als euch der tauff genetzet.
got euch dar nach setzet
in sein paradisz vil her.
vrawe, ich wil nit biten mere,
ich enwelle iuch reine taufen
und uz allen suenden slaufen.>
do der reine tauf geshach,
an der vrawen man do sach
shoene cleider harte rich.
ich woelt ein wip han ir gelich
die waere shoene und reine,
und het ich sie alleine
und waer gar ane vorhte
daz sie iht ir ere entworhte.
da diu vrawe gecleidet wart,
der kuenc von portebaliart
sprach:< nu mueget ir shawen
an dirre shoenen vrawen,
daz sie ist uz ershoenet,
fuer aelliu wip gekroenet.>
ander vrawen stuonden da gnuog,
der etlichiu die shoene truog
die ein wip nu moehte nemen.
nu kunde gnuoge da gezemen
daz sie wolten sich taufen lan.
der reine byshof stephan
sa daz taufen nit verbar,
ern merte gote sine shar
mit disen reinen kinden.
ich muoz der sage erwinden,
wie die vrawen hiezen
die sich da taufen liezen.
do der reine tauf geschach,
malfer vil schone sprach:
< werder kuenc faufaserat,
daz din lip gelobet hat,
herre, daz solt du zechen,
din gelubde niht zerbrechen.
gedenke der geheize
die du passiguweize
hast geheizen und auch mir.> -
< kuenc malfer, swaz ich dir
geheizen han, daz muoz geschehen
liebiu tohter, ruoche verjehen,
daz du tuest swes ich dich bite.> -
< ich braeche miner zuehte site,
vater, ob ich niht taete
swes mich din munt gebaete.
ich bin der sinne niht ein gans.
vater, swaz du erdenken kans,
ich bin der daz gerne tuot.> -
< nu hoer miner tohter muot,
vil hoch gekroenter malfer:
swes ich an mine tohter ger,
daz wirt betalle gar getan.
weist du, tohter, daz ich dich han
gelobet passiguweize?
nu solt du mine geheize,
tohter, vollefuern gar.>
bearosin diu wol gevar
sprach uz ir suezen munde rot:
< bruoder, kuenc gamelerot,
wie swiges du so stille?
und waer ich secundille,
dannoch het ich groz ere
der fruht von terramere.
ich wil passiguweizen
nemen, und niht geheizen.
ich weiz fuer war, der ist der art
daz nie geslaehte hoeher wart.>
gamelerot sprach zu der swester:
< kein gewalt wart nie so vester
als den diu minne da fueret.
swen ir gealt rueret,
der muez wesen ir eigen.
sie kan hoehen und auch neigen
gedaenke und dar zuo sinne.
swester, ez sint dri minne,
der sol zwuo din hertze minnen,
niht nach der dritten sinnen
wan mit fuoge, daz ist guot.> -
< der glose erkennet nit min muot
die din munt gesprochen hat.> -
< sit ez din sin sich niht verstat,
so wil ich dichz besheiden wol:
din lip die minne minnen sol
diu niht zergat und ymmer wert.
der minne der hast du gegert:
daz ist der al diu welt pfliget
und al den lueten angesiget,
der selben minne solt du pflegen,
daz sie nach eren si gewegen.
sie ist staet und auch unstaete.
volge niht gar ir raete.
minne du den minnen solt!
darumme is dir diu minne holt,
diu da nymmer kan zergan.
den rat den ich dir habe getan,
den solt du rehte merken
und in din hertze serken.
swester, sit dich kan gezemen,
daz du wilt den werden nemen,
den kuenc passiguweizen,
in al der welte creizen
fuende man niht tiurren helt.
du hast dir einen man erwelt
an dem vil grozer eren lit.
wizze, swester, daz man im git
daz lop daz hohe wiget.
wol iuch! so ir bi ein ander liget,
so suelt ir iuch vereinen,
mit triwen ein ander meinen.
da von wehset under iu zwein
ein vil getriweliches ein.
nu sol iuch niht betragen
des ich iuch hie wil vragen.
passiguweiz, kan dir gezemen
daz du wilt mine swester nemen,
diu hie vil shone vor dir stat?
nu sage uns dines hertzen rat
und sprich « ja » oder « niht ».> -
< ich erbeite kume daz ez geschiht.
ob sie mir niht gahens wirt,
ein sterben kume mich verbirt.
die not diu minne mir gebot.>
do sprach aber gamelerot:
< swester, wilt du nemen in?> -
< ez truret mines hertzen sin
daz ez ziuhet sich so lange.
diu minne hat ir zange
in daz hertze min gesenket.
swer ez danne fuerbaz lenget,
der muoz die suende buezen.>
den suezen und die vil suezen
gab man ein ander ungesworn.
in waer leit, waer ez verborn.
ir sin gar gein ein ander stuont.
sie taten als die gelieben tuont:
sie giengen dannen sa zestunt.
passiguweiz vant einen funt,
daz er nie so lieben vant.
wie der funt sie genant?
an der tat wil ich verzagen
und niht die glose drueber sagen.
gedenket selbe, waz ez si.
daz zwei ein ander ligen bi,
die nie ze samne kamen,
die beginnent eins zils ramen,
daz ist so wol gesuezet
daz ez seneden kummer buezet.
des diu vrawe was ungewon,
da kam si do ungerne von
und was da bi vil gerne.
minne ist ein suezer kerne,
der in kan rehte kiwen
ane valsch mit gantzen triwen,
da von ein soelch schimpfen wirt
daz eine sueze liebe birt.
die zwei vil liebe pflagen.
ir liebe sie so wagen
daz sie zu rehte was gewegen.
swer noch kan der maze pflegen,
der duldet selten keinen haz.
glaubet von der warheit daz:
woelt ichz tuon, des ich niht enwil,
ich machte des lobes vil
daz zuo der hochgezit geschach.
daz buoch von keiner gabe sprach
da man diz maer an laz.
ich ensach auch nieman der da was,
der mir da von iht sagete,
ob er da guot bejagete,
und was doch da ritter vil.
niht mer da von ich sprechen wil,
wan da diu hochgezit geschach
malfer vil shone sprach
zu den werden kuengen beiden:
< nu muoz ich von iu scheiden.
nu gebt mir bede iwern rat,
werder kuenc faufaserat
und kuenc gamelerot.
iwer helfe der ist mir not,
sol ich ymmer komen da hin
dar mir der engel cherubin
gebot bi gotes hulde,
mit dienst ichz verschulde
und kumt ez ymmer dar zuo.
ich wil hinnen morgen vruo
und niht langer wesen hie.
got den sinen nie verlie.
ich weiz wol daz er mich niht enlat>
do sprach der kuenc faufaserat:
< swie du wilt daz wellen wir.
wilt du daz wir varn mit dir,
des bist du unverirret gar;
von rittern die sint unverzaget.
din milte hat an uns bejaget
den dienst den wir volbringen muegen.
swa wir dich mit worten truegen,
so wuerden unser krone
an prise in swachem lone,
ob ich nit war lieze
daz ich kuenge gehieze.> -
< ich getruwe iu beiden guotes
und dienstliches muotes,
des hant ir mich wol innen braht.
nu hoeret wes ich han gedaht:
ich wil varn ane grozes her.
ez enist nieman der sich min erwer,
in swelch lant ich kere.
da ich kuenc terramere
siniu lant abe ertwang,
wie mir hie an dir gelang?
ich waen, daz ist dir wol bekant.
des half mir diu gotes hant.
gotes wil ich geben die ere.
ich enwil nit fuern mere
wan die cristen sint geheizen.
den kuenc passiguweizen
wil ich hie lazen gerne.
der sol zu dem liehten sterne
mit sime reinen wibe varn
und sich gein gote da bewarn,
daz er lebe in der wise
daz im daz paradyse
werde dort zu lone
von tetragramatone.
so bite ich dich, gamelerote,
min vil hertzelieber tote,
daz din triwe mich nit laze,
du enwises mich die straze
diu in asyam da gat.>
da sprach der kuenc faufaserat:
< er sol tuon swaz dir behaget
und dar an sin unverzaget,
daz ist min bet und min gebot.>
des antwurte im gamelerot:
< vater, swa hin kuenc malfer
hat gewendet sine ger,
dar ist gekeret mir der muot.
ich bin der mit willen tuot,
lieber tote, swaz du wilt.
keins dienstes mich durch dich bevilt.
ich var mit dir so schone
daz gar mins vater krone
blibet ane schande
in al der welte lande.
zwei tusent ritter ich fuern wil:
daz ist den cronen niht zu vil
die sint mins vater eigen.
tote, ich wil dir zeigen
der dich mit triwen minne
mit hertzen und mit sinne:
zehen kuenge muezen varn.> -
< awe! tot, so muoz ich sparn
deste lenger mine vart.> -
< din reise diu ist ungespart,
daz ich dich iht welle sumen.
und wilt duz ietzunt rumen,
ich bin mit dir der varnde
und dine vart nit sparnde.> -
< nu, min vil lieber tote,
ja han ich entheizen gote,
daz nymmer kein sarrazin
in mime dienste werde schin.> -
< tote, swaz der kuenge ist,
die glaubent alle an crist,
die mit mir varn wellent.
ir lib ist also geellent
daz sie entrinnen niemen.
manigen schilt biz uf die riemen
hat dicke ir hant verhawen
in dienste werder vrawen.
sie sint bereitet also wol:
swaz ein ritter haben sol,
des habent sie gar vil.> -
< nu sueln wir ritterliches spil
triben nu harte dicke.
wie man den helm stricke,
des han ich vergezzen lange.
wir sueln in grozem gedrange
hawen vil wite wite rume.> -
< malfer, ich bite kume
daz min swert muoz erclingen.
slahen, stechen und ringen,
daz kuennen wol min gesellen,
und den mit tyoste vellen
der vil eben waer gesezzen,
waer diu tyoste da niht gemezzen.> -
< tote, ich han gerne gehort
diniu ritterlichen wort,
du woltes gerne striten.
nu muostu ein wile biten,
du gebuezzes wol die gir.
in kurtzer stunt so komen wir
sunder twiches an die stat,
da wir stritens werden sat.
lieber tote, nu sueln wir gan
und niht langer hie bestan.
wir sueln urlaubes biten.>
niht langer sie da biten.
da mohte man jamer schawen
an maniger schoenen vrawen,
da sie urlaup wolten nemen:
da kunde nieman da gezemen
keinr vraeude, die da warn.
bearosine diu kunde gebarn
als dem da leide was.
daz sie vor leide genas,
ein groz wunder dar an geshach.
harte jaemerlich sie sprach:
< awe! lieber bruoder guot,
wie mir beswaeret den muot
din lange hinvart!
awe mir! daz ich ie wart!
wie mich jamert diner verte!>
ir leit daz was so herte
daz sie vor unmahte nider seig
und aller rede gar gesweig.
< awe! liebiu swester min,
wie we mir tuot dins leides pin,>
gamelerot in leide sprach,
do er sie also ligen sach.
< here vrawe min, nu sprich!> -
< bruoder, du wilt toeten mich,
und wilt du von mir sheiden.
waerstu noch ein heiden,
du taetes niht die missetat
die din lib an mir begat.> -
< swester, ich enblibe niht,
swaz uns beiden da von geshicht.
da von la din truren ligen!>
den vrawen shone wart genigen.
da mit gieng er von in dan.
in dem hove was niender man,
er waer arm oder riche,
ern segente in vriuntliche
und betalle daz gesinde.
< vil lieber sun, erwinde!
din vart mir in daz hertze gat,>
so sprach der kuenc faufaserat.
< ich enweiz wie ich werben sol.
sun, mir was mit dir so wol
daz ich vergaz mins leides gar.> -
< vater, ob ich nu von dir var,
so kum ich schiere wider dan.
was sol ein verlegen man,
der gar spot ist der wibe?
wizze daz ich nit blibe,
wan du hast zwene suene noch.
diu hershaft hie zu marroch
hat noch erben harte vil.
da mit ich, vater, von dir wil
mit urlaube hie sheiden.
gib din hulde uns beiden,
mir und dem kuenge malfern.
wir wellen der verte niht enbern.
wizze, vater, daz ich stirbe,
oder in vremden lande erwirbe
werde wib und hohen pris.
ich bin der eren tschetis,
sit ich gotes ritter wart.>
da mit fuorn sie ir vart
kuniclich und vil shone
mit einer und zweintzic krone,
die alle getouffet waren.
die kunige da niht verbaren,
si enbegunden sich rottieren
und hoveliche vieren.
die kuenge sich des berieten.
und woelt ir mich gemieten,
ich sagte iu vremdiu maere.
ungerne ich des enbaere,
ich ennante iu aber den man
durch den des buoches ich began:
er ist genant messyas.
maria sin muoter was,
diu maget unwandelbaere.
sin hertze ist valsches laere
und vol gantzer triwen.
mich kan vil cleine riwen,
swaz ich im dienstes erbot.
het ich kunst, des waer mir not,
sol ich diu grozen wunder sagen,
wie malfern begunde jagen
diu gewaltige minne
nach der werden kuenginne
die im cherubin tet kunt.
sin hertze wart von ir enzunt,
daz sinem vater rennewarte
sin hertze nie so harte
wart enzunt von alysen,
die man mit lobe sol prisen,
wan sie kuesche und reine was.
von keinem wibe ich nie gelas,
die ich fuer sie zu wibe naeme,
waer ich zu manne ir gezaeme.
ein ieslich hertze merke
daz keines mannes sterke
mag widerstan der minne.
da sie malfern sine sinne
mohte so gar betwingen
und von siner manheit bringen,
so wizzet daz ein kranker man
der minne sich niht erwern kan.
dise not er verborgen truog,
daz erz niemanne zuo gewuog.
sin liehtiu varwe diu wart bleich,
sin kraft im gar entweich,
er verlos sin maenliches ellen.
betalle sine gesellen,
die hohe kuenge da waren,
die marcten sin gebaren
betalle und niht besunder.
und nam sie michel wunder,
was im moehte sin geshehen.
< fuer war daz wil ich besehen,>
sprach der kuenc von marroch.
< nein, du solt biten noch,>
sprach von jericho marherin,
< im fueget lihte disen pin
diu wunderliche minne
und twinget im die sinne,
daz sie sich senen muezen
nach der vil reinen suezen,
der kuenginne von ephesus.
sin truren ist nit umme sus.
seht, swaz ez im anders fuege!
swer von minnen ie getruege
seneden gedanc, der vrage ez in.
etteswenne ich auch gewesen bin,
daz diu minne mich so dructe
daz sie mir gar vraeude zucte,
und daz ich daz mit gebaerden barg.
mich wundert, daz er ist so starg
und sich nit mag erwern,
ern mueze lib und vraeude zern,
und was so ellenthaft sin lip,
daz enist nit wunder, ob ein wip
sich nit erwert der minne,
sien sie ir meisterinne.
nu lazens wesen als da ist!
wir besehen in vil kurtzer vrist
wa von truret im der muot.>
sie sprachen alle:< daz ist guot.>
eins tages ez sich fuogte
daz er sich selben ruogte
wider alle sine gesellen.
er sprach:< min manlich ellen
daz ist mir gar entrunnen.
alle die mir guotes gunnen,
die helfen mir dar gahen
hin zu ir, die nie gesahen
noch min augen noch der lip.
ich enwande niht daz ymmer wip
miner kraft mich beherte
und so gar vraeude werte.
waz ist daz waegste daz ich tuo?
da ruochet alle raten zuo!
vil nah ich verdorben bin.>
< wir sueln gahen da hin,>
sprach zocharoch von nitilot.
< der dir zu nemenne sie gebot,
der solte dinen kummer wern
und den lip nit lan verzern.>
do sprach der kuenc von marroch:
< ez ist harte verre noch.
wir kuennen nit komen in daz lant.> -
< sint dir die wege dar bekant,
min vil hertzelieber tote,
so muostu wesen dar min bote.> -
< ist daz ez dir wol behaget,
tote, so ist ez dir unversaget.
swaz ist dins hertzen wille,
daz lit min halb nit stille;
ich vare durch din liebe dar.>
< herre, ez ist ze breit sin schar,>
sprach lalat von zyrite.
< wir muezen starke strite
in vesten landen striten.
und er von uns wil riten
mit sime wol bereiten her,
daz krenket uns an der wer.>
do sprach der kuenc malfer:
< wizzet daz ich nihtes ger
wan swaz iuch alle dunket guot.
der bin ich der daz gerne tuot.> -
< herre, lat mich hie bestan!
wizzet daz der persan
uns mit strite niht verbirt:
als er der eise innen wirt,
so kumt er gein uns gevarn
mit vil manigen grozen sharn,
die sint auch ritter vreche
und alle wol gereche.
auch ist er selbe ein ritter guot.
swer hat zu guoten wiben muot,
der muoz ez dar versuochen.
daz der nit kan geruochen,
der diene niht guoten wiben.> -
< nu la die rede beliben.
ich getruwe uns harte wol ernern
vor sinen ungefuegen hern.
ich wil min manlich ellen
wider in daz hertze stellen
und daz min muot gemuote.
min staeheline ruote
diu muoz aber werden rot.
ez muoz manic heiden tot
von mir ligen uf dirre vart.
ir leben daz ist ungespart:
swa min auge ir keinen ersiht,
der tot dem von mir geshiht.
mich dunket daz diu minne
mine manliche sinne
mir welle wider geben.
nu stet doch mins heiles leben
an der reinen suezen maget,
hin zu der mich min hertze jaget.
nu helfet mir der verte zaewen.
min hertze muoz sich vraewen
daz ich sie neizwa vinden muoz,
die mir sol machen kummers buoz
und wider in vraeude setzen.
ich wil min ellen wetzen
gein eim vil vrechen persan.
und woelt er strites mich erlan,
ich woelt ez in erlazen niht.>
< des wil ich han mir dir pfliht,>
sprach der kuenc kafagant.
< wir komen shier in ein lant
daz heizet kappadocia.
wir vinden einen kuenc da,
der ist ein ritter unervorht.
sin lip diu werk hat geworht
diu man priset von rittershaft.
wir beduerfen wol diner kraft
gein dem kuenge thachalazze,
daz er uns riten laze.
sin kraft ist also groz
daz niender lebet sin genoz
vil nach under al den heiden.
er hat zuo den siten beiden
den pris, so ist er benennet.
vil rotte er hat zertrennet.
hey! wie er mit slegen sich werte
und die rotte gar verzerte!>
do sprach der kuenc malfer:
< mit vrage ich an dich ger,
sit er hat so vil gestriten,
truwes du in ymmer erbiten
daz er mit mir vehte,
ietweder nach sime rehte,
wederm diu saelde geshehe,
daz er dem andern prises jehe,
der habe den pris zu lone?
danke er sime gote hamone,
ob er ervehte da den sige
da ich sigelos gelige,
so wizzet daz diu trinitat
niht ir alte triwe hat.> -
< nu lazen wir die rede stan.
du besihst wol ob ich han
war gesaget oder gelogen.>
da mit begunden sie zogen
gein kappadocia vaste
mit manigem werden gaste.
do der kuenc vernam diu maere,
diu warn im harte swaere.
er bereite sich zu wer
und gewan shier ein michel her.
sine boten sante er dar
und bat im ervarn gar
warumme er waer dar geriten.
waer daz mit vriuntlichen siten,
so woelt er in so enpfahen
daz ez im niht doerfte versmahen.
waer ez aber in vintshaft,
so getruwet er siner kraft,
daz er mit shaden und mit shande
mueste varn von sime lande.
do die boten dar kamen,
alles daz sie von im vernamen,
daz sagten sie thachalaze.
< mahmet die hohvart maze
die er tuot mime libe.
dient er da mit keime wibe,
diu mueze sin verfluochet,
daz er ane shulde mich suochet.
erfuort ir iht wer er si?> -
< ja, im ist vil tugende bi.
er ist geborn von hoher art.
sin vater der hiez rennewart.
terramer dem atmirat.
a, herre, was er shoene hat!
ez enwart nie shoener mannes lip.
vil saelig si daz selbe wip
diu in zu der welt gebaere!> -
< wer saget dir diu maere?> -
< daz tet der kuenc gamelerot.
der hat gehabet sich an got,
und ist geborn von marroch,
und ist in des taufes joch
mit dem taufe geweten,
und ahtet nit uf mahmeten.
herre, sie sint getaufet gar.
fuer war, ir habt doch eine shar
diu groezer ist danne ir her,
und weiz doch wol daz unser wer
gein in wert vil unlange.
herre, ich sach sine stange.
diu ist so ungefuege
daz sie ein wagen kume truege.
swen er da mit gerueret,
dem ist daz leben zerfueret.>
do sprach der kuenc tachalaze:
< nu wizze daz ich niht enlaze,
ich enwer mich so ich meiste mege,
und den man da tot gelege
den guotiu wip vil sere clagent.
werden helde, nit verzagent!>
sprach er zu den sinen.
< nu lat iwer ellen shinen
und wert lip, wip, kint und guot.
swelch man des nit entuot,
der ist verzaget zu harte.
den lip ungerne ich sparte,
swa ich diu vier ding solte wern.
wir sueln daz leben also verzern
daz uns die gote gnade sagen.
was ob wir an in bejagen,
daz malfer und sin herre crist
geshendet und gehoenet ist?
wir sueln an daz harnash legen.
den strit wir also gerne megen
hebn an sie, als sie tuon her.
mir ist zu strite also ger
als im mit siner stange.
wir beiten gar ze lange.
koment sie her, e wir dar,
so entshumpfiernt sie uns gar.
iu allen si daz geseit:
als ir betalle sit bereit,
so wartet alle uf minen vanen!
ich enkan iuch nit baz gemanen,
wan swer den lip nit enwert
und sich vor dem tode nert,
der wert alda vil cleine.>
nu sprachen sie alle gemeine:
< nu ritet vor, wir riten nach.
iu ist zu strite nie so gach,
uns ensi dar also ger.>
also sprachen jenr, dirre und der.
nu wurden shiere sie bereit.
gnuoge heten an sich geleit
ueber daz ysen vil richiu dach.
tchachalaz zu in allen sprach:
< wer fueret minen vanen hie?>
da sprachen alle gliche sie:
< karkar von pentenyse,
der hat vil hoher prise
bejaget in manigem lande,
oder der kuenc gamachande.
sweder in fueret, der ist guot.
und wizzet daz er so tuot
daz man in prisen drumme muoz.
er entwichet nymmer einen fuoz:
also erkenne ich sin ellen,
mag man sie beide zellen,
daz bezzer ritter wurden nie
danne zwene die ritent hie.>
tchachalaz der kuenc guot
sprach:< nach mines hertzen muot
den vanen ich bevelhen wil.
ir sit bede gepriset vil;
doch hat der kuenc karkar
des, ich waene, maniger jar
danne der kuenc gamachande hat.
karkar, ez ist dehein rat,
du nemst den vanen in die hant.
die cristen lant uns hie diu pfant
diu wibes augen netzent
und ir hertze in jamer setzent.>
den vanen karkar enpfie
und sprach:< swaz nu si ritter hie,
die suellen alle warten min.
nu, wol dan! ez muoz sin,
ich verliese oder gewinne.
mir ratent mine sinne
daz ich vaste dar wil gahen.>
da die cristen daz ersahen,
sie begunden ilen vaste her.
do sprach der kuenc malfer:
< mich dunkt, ich sehe die heiden,
der min stange vil sol sheiden
von dem libe, gein uns vaste varn
mit vil harte grozen sharn.
wol uf, kuenc gamelerote!
wir sueln hiut dienen gote,
daz in wol des mag gezemen
daz er gerne mag nemen
in daz paradyse sie
die durch in tot geligen hie.>
nu was daz malfers site
daz er die cristen shiet da mite
daz da niender was kein man,
ern hete ein cruetze an
gesatzt uf schilt und uf daz kursit.
wie erhaben wart der strit?
daz wil ich iuch lan hoern an:
thachalaz der werde man
kam uf malfern gerant
und fuort ein sper in der hant
und stach uf in so harte
daz der von portebaliarte
was gevallen vil nach.
malfer wart nach im gach
daz er mit der stangen sluog
die er in den handen truoc
manigen ungefuegen slag.
ez enwart so dicke nie kein hag,
man moehte ez mit minren slegen
zu approlle nider hegen;
als sluog er mit der stange.
er machte in dem gedrange
vil harte wite gazzen.
der kuenc wert thachalazzen
und der kuenc gamelerot,
die warn in vil grozer not
von strite under in beiden.
der strit was ungesheiden.
do des malfer wart gewar,
do begunde er vaste dar
mit den sinen zurueren
und die rotte gar zerfueren
mit vil ungefuegen streichen.
wan des crueces zeichen,
daz er hiez die cristen tragen,
ir waer vil von im erslagen.
groz waz do daz gedrenge
und der strit vil strenge,
den vahten der lande herren.
sich begunden rotten werren
under ein ander vaste.
der lantman mit dem gaste
von strite liten groz arbeit.
karkar so mit dem vanen streit
so wol daz nie ritter baz:
niemans tat da fuer in maz.
ze lebenne er niht gerte.
mit sper und mit dem swerte
begieng er michel wunder.
die cristen al besunder
nach prise vil vaste gahten.
wa sich die rotte vlahten,
kuenc malfer da hin ruorte.
die rotte er gar zerfuorte
mit vil harte grozen slegen,
die kunde er uf die heiden legen.
der lag von im maniger tot.
nu gedahte gamelerot
daz er etteswanne was
ein heiden. da von do genas
was ir lebte dannoch.
der werde kuenc con marroch
begunde vaste gahen her
da was der kuenc malfer.
er sprach:< nu lat mich erwerben
daz die iht verderben
die noch hie sint lebende.> -
< tote, ich bin dir gebende,
des din lip niht wil enbern:
des wil ich alles dich gewern,
wan daz du mich besheiden muost
in welhem sinne du ez tuost.> -
< daz sage ich dir, lieber tote,
da weiz ich wol daz sie von gote
alle menshen worden sint,
swie doch ist ein underbint
under juden, heiden, cristen.
ob die zwei leben wisten,
wie sueze cristen leben ist,
sie glaubten gern an crist.
tote, la mich versuochen,
ob der kuenc kuenne geruochen
daz er sich taufen welle lan.
darumme ich dich gebeten han
daz sich din zorn sol mazen
und in daz leben lazen.> -
< ich enwil dir daz niht versagen,
ich laze sie unerslagen,
min vil hertze lieber tote.>
von im kerte gamelerote
da hin da warn die heiden,
die mit vil hertzeleiden
von strite warn gebunden.
ir was vil tot. der wunden,
der enweste nieman die ahte.
nieman sich erwern mahte
vor malfer; so groz was sin sterke.
< ein ieglich heiden merke
wie stark ist der cristen got,
daz sin gewalt und sin gebot
ir so shone hat gepflegen
daz ist ir keiner tot gelegen.
daz merket alle geliche,
der arme und auch der riche,
die da heizen sarrazine,
wie wol got hat die sine
vor dem tode gar behuot.
ist iu liep und dunkt iuch guot,
so hat ein ende dirre strit.
diu wal an iu selber lit:
woelt ir tot sin oder genesen,
der muoz daz eine shiere wesen.>
< kunc von marroch, diniu wort
han ich vil gern gehort.
mir ist geteilet ein spil,
der ich daz waeger nemen wil.
ich wil so loesen min leben
daz ich wil malfer geben
eigenliche miniu lant
und wider enpfahen von siner hant.
ich waene, herre, des ist gnuoc.
nie keinen man ich im ersluoc,
noch raubte noch verbrande
in keime sime lande,
und bin doch hie zuo gedigen:
man siht hie manigen toten ligen
und dannoch mer der wunden.
nu wil ich den gesunden
daz leben kaufen hie mite.
durch kuenges ere ich dich bite,
werder kuenc gamelerote,
daz du eines sist min bote,
daz malfer laze sinen zorn.
und swaz ich habe erkorn
shaden, den wil ich varn lan.
und swaz er wil, daz ist getan,
ân daz ich mich nit taufen wil.
mins shaden ist doch sus ze vil.> -
< nu wizze, reine saelig man,
waz ich dir gedienen kan,
des bistu unverirret.
und wizze, was dir wirret,
in kurtzen ziten mir auch daz war.
min vater gab im betalle gar
was er krone und lande wielt.
niht langer er die gabe hielt
wan, als ich waen, drie tage.
glaube mir daz ich dir sage:
ez glichet siner milte,
dem der gabe niht bevilte
gein dem vogte von baldag
( nie kein gabe so hohe wag)
und gein faufaserate.
der beider lant er hate
eigenlich in siner hant.
do mir da wart der tauf bekant,
da gab er mir ze lone
betalle lant und krone
die het der kuenc faufaserat.
der geheizen ist der atmirat
( daz ist der kuenc terramer),
dem gab er dannoch lande mer
dann mir sin milte taete.
sin hertze daz ist so staete
daz sin wol gereinter muot
nymmer an dir missetuot.
var mit guotem willen dan!>
nu kamen die gepristen man
beide hin da kuenc malfer
stuont gein stritlicher ger,
ern wiste umme waz.
nu sprach kuenc thachalaz:
< herre, habt her iwer hant!
ich wil loesen liebiu pfant:
daz ist eins min selbes lip,
dar zuo luete, lant und wip.
min hoher pris der ist gesigen:
ich sihe hie manigen toten ligen
und manigen ritter wunden.
nu wil ich den gesunden
daz leben kaufen, ob ir welt.
an iwer gnade si verselt
betalle gar min eigen.
ich wil an gewalte veigen
tervigant und mahmet:
was ich ie durch die getet,
daz riwet mich vil sere.
nu nemt hin alle die ere
die ich geerbet han von hoher art.>
der kuenc von portebaliart
die gabe mit willen guot enpfie
und sprach hintz im, ich sage iu wie:
< sage mir, vil saelig man,
ob dins hertzen sin dir gan
daz dir nit kan versmahen,
du ruoches von mir enpfahen
wider diner lande guot.> -
< waz ir mir, herre, gnaden tuot,
von iu mich des genueget.
ez hat sich mir so gefueget
daz ich iu triwe leisten muoz
und dienen umme iwer hulden gruoz,
und wil mich nymmer des geshamen.
ir habt zwen hohe namen
von guote und von der ere:
den einn von kuenc terramere,
der geheizen ist der atmirat,
der ander von kuenc faufaserat.
wes wir zwen engulten,
daz wir ungnade dulten,
ich und der kuenc von marroch,
daz ist mir verborgen noch.
iwer ane kuenc terramer
der hat vil hertze ser
gefueget der cristenheit;
daz ist iu zu rehte leit.
da mit wil ich swigen
und iwern hulden nigen
und gerne dienen mine zit.>
sus wart gesheiden dirre strit
under den kuengen beiden.
da lag vil tot der heiden,
da kunde crist sine cristen
daz ir keinr wart nie wunt.
sie warn vrisch und wol gesunt.
nu begunde der kuenc malfer
mit vil hertzelicher ger
wenden gar sin sinne
hin nach der kuenginne,
an die im cherubin da riet.
da mit er von dannen shiet.
ob er die swaern stangen truog?
do het er ze tragen gnuog,
wan ez muost ein starker wagen
stangen und harnash tragen.
ob er gienge oder ob er rite?
des weiz ich nit. man zoh im mite
wol drizec harte starkiu ros.
ueber berg und ueber mos
gieng er da bi vil dicke.
wie sich sin vart nu schicke?
daz werdent sueziu maere.
sin hertze gernde swaere
begunden in sere twingen;
wan daz in liebes gedingen
an senedem muote enthabte
und im daz hertze labte,
so waer er komen in groze not.
do sprach der kuenc gamelerot:
< herre, ir suelt vragen,
und nit lan des betragen,
den kuenc hie von dem lande,
war iwer vart sich wande;
daz shuef an ile uns gewin.>
er sprach:< der engel cherubin
der kan wol wisen mich die wege.
got hat uns so in siner pflege
daz uns vil cleine wirret.
ich bin des unverirret,
ich kome mit siner helfe dar
daz ich nymmer irre var.>
do sprach der kuenc thachalaz:
< lieber herre, saget mir daz,
hin zu welhem lande
iwers hertzen wille stande;
ich kan vil wol die straze.
nymmer ich daz gelaze
was ich iu gedienen kan,
sit ich bin worden iwer man.
da wider sit ir min herre.
kein lant daz lit so verre,
ez ensi mir worden kunt.
du bist hie zu lange stunt.
wil ich daz er gedaehte,
swie ich daz dar zu braehte
daz er taete den hin ker,
ich gesaehe in lihte nymmer mer.>
der kuenc von portebaliart
sprach:< ich sage dir mine vart.
ich wil varn in asyam;
da ist miner vraeuden stam
und aller miner saelden trost.
ich bin leides unerlost,
mich entroeste diu werde reine
die ich mit triwen meine:
diu heizet pentesalie,
die sueze, valshes vrie;
wanne so die min auge sehen,
so kan mir lieber niht geshehen.> -
< wer hat iu von der shoenen maget,
lieber herre min, gesaget?
ir shoene der gelichet niht.
swie vil man sie bi vrawen siht
die vil wol geshoenet sint,
so dunket gar ir shoene blint.
man siht sie also gerne
als shinen den tagsterne
die wahter die da vriuset.
nieman sie zu vriunt verliuset.
ach, waz sie der saelde pfliget!
ir shoene fuer al die shoene wiget
die wibes bilde ie getruog.
ich waen, des lobes ist genuog,
ich endarf sie niht loben mere:
sie hat vraeude, shoene, zuht und ere.> -
< wizze, kuenc thachalaz,
ich engehorte nie wip geloben baz
dan du gelobt die shoenen hast.
dine triwe du dran begast,
waerst du mit da sie ist.> -
< herre, ez ist ze kurtz diu vrist:
ich mag mich niht bereiten,
irn woellet danne beiten,
vil gern ich danne mit iu var
mit rittern wol bereitet gar.> -
< dins dienstes mich genueget.
ez hat sich so gefueget
daz dir vil luete ist erslagen.
mit hertzen wil ich ymmer clagen,
daz ich dir ie kein leit getet
nu gewer mich einer bet:
sage mir, wie sint diu lant
biz an asyam genant?> -
< daz kan ich, herre, wol gesagen.
ir komet in vil kurtzen tagen
zu jerigente in daz lant.
da wirt iu von erste erkant
was ist aengestlicher strit;
kein man nie bi siner zit
herter strite nie gestreit
danne kuenc befamereit:
er waltet grozer sterke.
ez get sins landes gemerke
reht biz her an den flum.
er hat gemachet manigen rum
wa er in gedrenge was.
kein munt von ritter nie gelas
der da waer baz gepriset.
sin hertze in dar an wiset
daz er ganden gert an guotiu wip.
ich enweiz keines ritters lip
der enpfangen habe so hohen lon.
der kuenc von satragon
alogaren minne erwarp,
der lip nach sinr minne starp:
daz er so kurtze bi ir bleip,
daz sheiden sie von dem leben treip.>
kein wip kan nu so werben,
daz sei von leide iht sterben.
in sint diu hertz ersteinet.
wie vil der lip geweinet,
so wil daz hertze doch genesen
und gerne bi der welte wesen.
daz ist ein jaemerlich geshiht.
sie hete an shone soelhe pfliht:
so den tag diu naht verlat
und er luterlichen uf gat
und sich der suezen sunnen shin
zeiget, daz er woelle sin
ane wolken harte clar.
awe! daz ir jungen jar
niht der welte solten leben!
ich woelte daz ir waer gegeben
in dem paradyse ein stat.
ir tot tet an vraeuden mat
vil lute, die sie clagten
und nymmer mer betagten
in vraeudenhaftem muote.
awe! die reine guote,
was die shoene und eren pflag!
verfluochet si der selbe tag
do der tot ir daz leben nam!
sie was der minne ein lebender stam.
diu selbe kuenginne
lebte gar der welte minne
mit eren, nit mit shanden.
in allen heidenishen landen
tet ir tot den werden we.
und woelt ich da von sprechen me,
so wuerde der maer gar zu vil.
hin wider an daz maer ich wil
komen und sprechen fuerbaz.
zu malfern sprach thachalaz:
< kuenc malfer, befamereit
noch eine riche krone treit:
die ist genant regralataz.
mit der warheit spriche ich daz:
daz lant daz hat niht luete
wan risen, und sint der huete
von harte dickem horne.
dise ritter hoch geborne
muezen sterben sunder wan,
und welt ir nit die reise lan.
ich enkan iu nit geraten mer,
wan taetet ir den wider ker,
daz mir daz wol behagete.> -
< e ich der vart verzagete
die mir cherubin gebot,
ich laege e uf der verte tot.
ich weiz fuer war daz mir gestet
jhesus, der herre von nazaret,
gein mahmet und appollen.
ich wil min vart verzollen.
des bin ich vil unerwant,
ez entue diu hoehste hant.
der bin ich fuer eigen verselt.> -
< sit ir nu nit erwinden welt,
so suelt ir ueber die bruggen zogen.
ir mueget geriten keine bogen:
zu jerichunte ein straze gat
vil eben. hoeret minen rat:
ir suelt sin gein wer bereit.
ich weiz wol daz befamereit
mit eime strite iuch bestat,
swie ez im dar nach ergat.>
des antwurte im malfer:
< ist im gein mir mit strite ger,
so gere ichz also vaste.> -
< sin cluse ze viprezel moraste
diu ist veste und vil enge.
ich waen wol, iwers libes lenge
reichet wol an daz uebertuer:
da kuennet ir nymmer komen fuer
wan mit aengestlicher not.>
des antwurte im gamelerot:
< kuenc von portebaliart,
ir suelt erwinden nit der vart
die iu der engel cherubin
gebot. fuer war ich der bin
der iu niht wil entrinnen.
ich sol bi iu gewinnen
den tot und daz paradys,
oder aber der welte pris.>
do sprach diu rennewartes fruht:
< swelher hebet hie die fluht,
fuer war der muoz tot geligen.
wir sueln mit gotes kraft gesigen.
ich enkan iuch nit baz gemanen:
wartet alle uf minen vanen,
der vert bi miner siten!
ir mueget ane angest striten:
unser keinr tot gelit.
durch den wir striten disen strit,
des kraft unser also pfliget
daz da wirt von uns gesiget.>
aber sprach der kuenc malfer:
< dort ritent luete gein uns her.
fuer war, und sint ez sarrazin,
so muezen sie des todes sin
vo mir in kurtzen ziten.>
< tote, du solt ir biten
durch uns eine wile noch.>
so sprach der kuenc von marroch.
< ich wil gein in riten dar
und des mit vlize nemen war
was ir geverte tuete.
sint ez danne wartluete,
daz zeigent sie uns drate.> -
< tote, ich wil dime rate
durch dine bet gevolgic wesen.> -
< so wil ich kuenc gankaresen
da hin mit mir riten lan;
da zu was ich kuenge han,
die ich dir zu dienste brahte her.
wir sueln die shilte und diu sper
alle mit uns fuern lan.
der kuenc sol nit mere han,
wan ie zwene gesellen.
uns sol unser manlich ellen
da hohen pris erwerben
von uns die heiden sterben.>
da mit der kuenc gamelerote
reit hin mit siner rotte
da die heiden habten,
die vil ritterliche drabten
her uz von der warte.
sie begunden werben harte:
des wurden helm von in versniten.
diu starken ros diu sie da riten,
vil vaste sie da ruorten.
diu sper diu sie da fuorten,
diu vertaten sie zu beider sit.
dar nach sie striten einen strit
daz baz wart gestriten nie
von so vil lueten danne hie.
ir suelt wizzen daz die cristen
der heiden wenic vristen
mit slegen ungefuegen.
ob die heiden daz vertruegen?
nein, ez wart vil stark ir wer.
heten sie entsezzen nit daz her,
ez waer me von in gestriten.
manic helm wart von in versniten.
der werde kuenc gamelerot
den lip gein dem tode bot.
er warb nach prise so harte
daz er den lip nit sparte.
er versuoht ez dar und her,
nu sach der kuenc malfer,
daz die sine vaste striten.
von im wart langer nit gebiten,
er begunde vaste dar gahen.
da die heiden daz ersahen,
sie begunden vliehen vaste
zu vipremate raste
gein der vil vesten cluse.
temphores von zygoruse
einen werden ritter sluog
der einen hohen namen truog:
zogremaras was er genant.
normerach so hiez sin lant.
er tet swaz dem prise zam:
von sime tode wurden lam
an vraeuden hoch gemuotiu wip;
wa stirbet werdes ritters lip,
we daz guoten wiben tuot.
ir reiner und ir staeter muot
machet daz sie triwen pflegen
und gar valsches sich bewegen.
vil wol geshehe den wiben
die mit zuehten ir zit vertriben!
von normerach zogremaras
und vil der heiden so vaste:
sie warn me danne halbe tot.
der werde kunc gamelerot
jagte die heiden so vaste:
zu vipremate raste
entrunne sie im durch ein tor.
da muost er beliben vor.
swer fuer die porte kam gerant,
daz tor er beslozzen vant;
der werde muoste stille haben.
daz kam von eime tiefen graben
der hine vor der buerge gie,
daz her betalle da niht enlie,
ez begunde vaste gahen her.
do sprach der kuenc malfer:
< ich sihe wol, vil lieber tote,
du wilt dich sheiden nit von gote,
und daz dich riwet nit der kauf
daz du enpfangen hast den tauf.
du woltes die sarrazine
so gerne leren pine.
wie haltes du so stille?> -
< daz ist nit min wille,
daz ich hie so stille habe:
daz machet dirre tiefe grabe.>
malfer vil leidig da wart,
daz in diu straze was verspart.
er wande, er mueste erwinden.
die hende begunde er winden,
daz sie vaste muosten krachen
als tuont die duerren spachen.
mit leide er was bevangen.
nu kamen her gegangen
zwene risen harte groz,
die beide warn harnash bloz.
sie kerten gein der porten
und sprachen mit luten worten:
< swer suochet minen herren,
ez mag im wol gewerren,
wil er hie lange beiten.
dem kuenge befamereiten
geshach bi siner zit nie mere
so groz laster und unere.>
do sprach der kuenc malfer:
< nu ruochet hoern wes ich ger.
ir suelt die brugge nider lan
und mich einen zu iu lan gan.
mit mir nieman kumt her in.> -
< sol diu rede staete sin,
als ir da hat gesprochen,
so wirt an iu gerochen
swaz mime herren ist geshehen.
ich enhan des mannes niht gesehen
der also gern erstuerbe.
ob daz iwer bet erwuerbe,
so muost der lib iu tot geligen.> -
< lat mine bet an iu gesigen!
dar nach mir ir beide tuot
alles daz iuch dunket guot,
ob sich min lip nit iwer wert.
iwers herren pirs der wirt verzert,
woelt ir daz hohe laster
an mir nit rechen vaster,
und dar zuo die shande groz.
ich bin an strite iu wol genoz:
ich bin geborn von hoher art.>
so zorn daz den risen wart
daz sie gein der porten giengen
und beide die ketenen viengen,
und zucten sie so vaste
daz diu brugge nider blaste.
do daz malfer ersach,
hin zu den sinen er do sprach:
< iwer keinr nach mir gange
oder im gewinket min stange
daz in diu vart geriwet.
iu beiden si vertriwet
daz nieman mir zu staten stat.
ez enmag nit wesen rat,
ich enwil nit langer biten.>
da mit lief er die risen an
als ein ellenthafter man
und begunde an sie vaste slahen:
mit der staehelinen rahen
sluog er uf sie manigen slag.
wol ich daz von im sprechen mag
daz groezer slege wurden nie
danne uf die risen gie.
die risen daz nit vertrugen:
uf malfern sie sluogen
manigen ungefuegen slag.
ein rise soelher slege pflag
daz er twang des malfern
daz er waer ungenern,
wan der herre messyas,
der mit im in dem strite was,
der was ein guot geverte.
malfern den lip ernerte,
daz er wielt grozer snelle.
malfer dem huerninen velle
einen slag so grozen sluog
daz er kume in getruog.
er lute also harte
daz er dem gelich gebarte
als er des todes wolte pflegen.
im was sin kraft so gelegen
daz er mohte sehen noch hoeren.
nu begunde hohe enboeren
der ander sine stange.
er sprach:< du lebst unlange,
sit min bruoder ist erslagen,
den ich nymmer wil verclagen.
du garnest minen bruoder.>
mit dem staehelinen ruoder
er vaste gein im swancte.
malfer dem slage entwancte
und sluog dem risen einen slef
so groz daz daz selbe tref
in zucte also harte,
und daz daz horn sich zarte
her dan von dem geriebe.
malfern geshach vil liebe,
do er den risen vallen sach,
und weder horte noch ensprach.
sus wart der strit verendet.
got hete dar gesendet
mit krefte sine helfe groz.
ich waen, malfer genoz
daz er sich hete got ergeben:
da von bleib im daz leben.
got tet selbe in den tot.
do daz gesach gamelerot,
er sprach zu kuenc malfern:
< tote, getar ich noch gegern
daz ich zu dir rite her?
vil hochgelobter malfer,
min krone ich entêret,
min pris shame geleret.
ich enwirde nymmer mere wert.
waz sol mir shilt oder swert?
ich enwil nymmer mer gepflegen
daz ich den cristenlichen segen,
tote, nach dime rate enpfie,
und ich den sach in noeten hie,
und dem niht zu helfe kam,
des ist min pris an vraeuden lam.
awe! wie laesterlichen ich hielt,
da din lip vil kummers wielt
und vil hohen pris da nam.> -
< tote, du solt nit wesen gram
dir noch mir, uns beiden.
ich enwil niht me dich sheiden
von mir da ich striten muoz.
fuerwar, tote, ich tun dir buoz
diner stritlichen ger.
strites ich dich so gewer
daz duz nit me maht noch wilt,
und tuon daz in kurtzem zil.> -
< so wil ich mit vraeuden wesen,
tote, daz du bist genesen:
des halfe dir der maegde kint,
des dri in eime bilde sint.> -
< tote, du hast war gesaget.
nu wir sueln wesen unverzaget
und wol bereit zu der wer,>
sprach malfer zu sime her,
< wir enwizzen wa man uns bestat.
swelch man ein liebes vihe hat,
der heize den rueden ziehen
holtzhalb, so muezen vliehen
die wolve hin uz der lage.
ich wilz lan an die wage
und wil gemaches pflegen.
die von mir hie sint tot gelegen,
von den ich manigen slag enpfieng,
daz da von min ende nit ergieng,
des half mir diu reine maget,
die ist an helfe unverzaget.
ein wunder groz daz lit dar an
daz got ie geshuof den man
dem diu hut waer von horn.
ist sin lip von wibe erborn,
so saehe ich gern daz selbe wip,
wie gebildet waer ir lip.
dise sint so ungefuege:
daz sie ie wip getruege,
des han ich deheinen wan.
ich wil den gelauben han
daz sie des tiuvels muoter truog.
ez waer an gote ein unfuog,
ob er sie gebildet haete
nach siner hantgetaete.>
malfer vil vraeuden pflag,
da er an siner ruowe lag.
daz wart shier im benomen:
er sach von der veste komen
zwen ungefuege risen.
unglich sie warn disen
die da erslagen lagen.
dise soelher groeze pflagen
daz daz her da von ershrag
und vil grozer vorhte pflag.
malfer nit langer saz:
siner muede er gar vergaz
und gieng gein den risen dar
und nam ir libes vorne war:
da was ir lip von horne.
malfer der hochgeborne
groezer sorge nie gewan.
der eine was ein alter man.
ein wip daz was daz ander.
dem grozen alexander
geshach groezer wunder nie,
danne malfer begieng alhie.
sie begunden von im gahen,
da sie die toten sahen
vor in jaemerliche ligen,
da in des lebens was verzigen.
sie begunden lute ruegen,
weinen und wuefen.
ir ruofes stimme was so groz
daz sie durch diu wolken doz.
sie sprachen:< liebe mine kint,
ich waen, ir da ermordet bint,
daz ir da kundet slafen.
wafen, ymmer wafen
ueber in der iuch hat erslagen!
da wirt im unvertragen,
wuerde er ymmer uns bekant.>
< seht, ich sluog sie mit der hant,>
sprach der von portebaliart.
< ir muezet varn die selben vart
die sie vor iu hant gevarn,
und wil ich daz niht langer sparn.>
die stahel ruoten er zoch
ueber daz haubt harte hoch,
und sluog dem risen einen slag
rehte da daz leben lag:
von dem slage erstarb sin lip.
do sprach daz ungefuge wip:
< awe mir miner kinde!
nymmer ich die ueberwinde
und minen vil lieben man.
kein wip nie liebern gewan.>
sie lief vaste gein im dar.
ir wurden beidiu augen gevar
glich eim grozen viure.
ir gebarn was ungehiure:
sie sluog uf in so manigen slag
daz man ir niht gezeln mag,
und begunde die dar so vaste legen
daz malfer von ir slegen
kam in eine groze not.
er vorhte, er mueste ligen tot. van des wibes hende an alle missewende war malifer so benotit si hete manigen irtotit.
daz wip so vaste mit im vaht
daz nie von keinem man sin maht
also nah was verborn:
er hete nah den lip verlorn.
sie vaht reht als sie wuote.
was sie geheizen guote?
daz zeigten niht ir gebaerde:
sie was in der gevaerde
als sie den kuenc malfern
des todes woelte gerne wern:
sie treib in hin, sie treib in her.
so tugenthaft was malfer
daz er ein wip ungerne sluog.
da er der slege vil vertruog,
erzuernen in daz begunde,
so daz an der selben stunde
sich wandelt sin gemuete
und uebel wart sin guete.
er sluog sie uf daz horn vel,
daz der slag wart so hel
daz er ir durch daz hertze hal
und druz daz leben verstal:
von dem slage lag sie tot.
do sprach der kuenc gamelerot:
< wol dich, hertzelieber tote!
du bist liep dem suezem gote:
daz er in siner trinitat
dir in strite also gestat,
daz han ich vil wol ersehen.> -
< tote, mir ist von gote geshehen
diu gnade die ich hohe wige.
ich han ervohten manige sige
und ervihte noch mit siner hant
vil manig ungetauftes lant.>
wil iuch mit willen nu gezemen
daz ir gerne welt vernemen
wie diu vrawe gebildet was?
ir hut was gruenr danne ein gras;
da was so groz ir haubet
daz man mirz niht gelaubet;
ir har swarzer danne ein kol.
wart ie man mit ir minne wol,
daz was ein wunderlich geshiht.
ich woelte ir zuo einr vriundin niht.
man kos an der vrawen da
breite stirne, ruhe bra,
ir augen in der groeze wol
als so ist der mane vol;
ir orn als ein maezlich tor,
diu zunge lang, dem munde vor,
der pflag grozer wite vil.
von den bruesten ich iu sagen wil:
die warn wol als ein shache.
mit der rede ich mache,
daz man waent, ez si ein luege.
ungerne ich daz maere zuege
ze lang. ez ist doch zelang.
ir velles was wenig blang.
vil durre warn ir wange;
sie het ein nase vil lange.
ir kinne und ir vil langiu kel
warn horn und nit ein vel;
an armen und an den handen
lag ein geshaft enblanden;
ir nagel als grifen clan.
vil lenge muost der rugge han;
ir buch, ir hinder und ir bein
in ungefueger lenge shein;
sie was mit breiten fuezen.
kunde sie kummer buezen
mit ir minne werdem man,
da lag ein groz wunder an.
daz da heizet wibes sham,
v. daz ist ir nam,
die was breiter dann ein bern hut.
solt ich ein also shoene brut
geben swem ich ir guende,
den man ich snelle fuende
den ich da mit beriete
ane groze sine miete.
sus was diu vrawe geshaffen.
warumme ich tue diz claffen,
daz sprechent lihte gnuoge.
ez ist nit ein unfuoge,
ob ich iu doch tuon bekant
als ihz an dem buoche vant.
do sprach der kuenc malfer:
< ir herren, hoeret alle her!
daz groze wunder merket,
daz ir lip was so gesterket,
die ir vor iu sehet ligen,
daz ich moht an den gesigen,
da lit ein groz wunder an.
ich gesach nie ungefueger man
noch groezer an dem libe.
ich kam von disem wibe,
daz wizzet, in so groze not
daz ich binamen waere tot,
wan daz mir diu veritas
half, daz der lip genas.
wol hin! wir sueln ez rumen,
und uns nit langer sumen,
und mer der valshen heiden
von dem lebne sheiden.
sie stat daz nit vergebne:
sie sheident von dem lebne,
daz ich alsus benoetet bin.
wol balde uz der enge hin
und gahen an die wite,
wan ich vil kume erbite,
daz ich kum zu ephesus!
da wil ich holn einen kus
ich muoz striten einen strit
harter danne ich ie gestreit.
von jerichonte zu wanereit,
waen ich wol daz iht laze,
er begegen uns uf der straze
so ritterliche und so shone
des gepriset wirt sin krone.
ich getruwe im wol gehalten vor.
sit wir komen sin durch daz tor,
so wil ich gar ane angest sin,
diu lant betalle werdent min
diu der kuenc befamereit
in al der heidenshefte heit;
vil gar an angest ich des bin.
edeln ritter, nu wol hin!
daz wir komen uz der enge.
swaz ich die vart gelenge,
daz kan mir vraeude pfenden.
got mueze mih shiere senden,
daz ich daz lant beshawe
da wont mins hertzen vrawe
penteselie inne,
diu reine kuenginne.>
nu begunde er gahen vaste,
wan im mit minnen laste
was daz hertze beladen.
sin lip der muoste dicke baden
von sene in sweizes wage.
diu minne kan wol ir lage
dem minne gernden man gelegen.
vil wol wir daz kiesen megen
an malfer dem starken man:
swaz er krefte ie gewan,
diu was im von ir benomen.
nu was der ellenthafte komen
an einen wol gebreiten plan
shoene und wol getan.
als malfer den plan ersach,
hin zu den kuengen er do sprach:
< wir sueln hie gemaches pflegen
ich weiz wol daz der gotes segen
mich vil wol behuetet:
er ist so wol geguetet.
ich wil tuon daz harnash abe:
die slege die ich enpfangen habe
von den risen ungefuege,
swie ich sie doch ersluege,
die tuent mir ane maze we.
seht wie iwer hertze ste;
bliben daz ist min wille.
hie lit so vil der fille
daz wir sin wol beraten.
die riter in da baten
daz er gemaches pflaege
und ueber tag da laege,
daz gemach sie danne entluede
von der vil grozen muede.>
< daz wil ich tuon,> sprach malfer.
zuhant begunde dirre und der
hin gahen gein den dorfen.
da wart manig huon geworfen
von rittern und von knappen.
man sach da manigen kappen
veizt die knehte braten.
nie her wart baz beraten
von wine und von vrisher spise.
der tumme, dar zuo der wise
trunken so vaste und azen
daz der muede sie vergazen.
nu was geslagen uf daz velt
manic wunneclich gezelt,
da die ritter inne lagen
und guotes gemaches pflagen.
keinen gebresten sie heten,
wan daz sie der unstaeten
minne gar enbaren.
swer kan der minne varen,
der ist in vraun saelden banne.
sie zimt nit werdem manne,
daz er sus entreine sinen lip.
werder man und werdes lip,
swa sich der muost vereintet.
der leben ist wol gereinet.
ich wil nit spechen fuerbaz.
der muede ie der man vergaz
die sie heten da erliten.
nu kamen zuo dem her geriten
ritter gar sunder wafen.
durch gemach hete sich slafen
geleit rennewartes fruht,
und daz in lieze der muede suht:
pflag er ruwe, des was im not.
do was banchen gamelerot
fuer sine pavelun gegan.
sin art kunde in des nit erlan,
er enpfienge die komenden suoze
mit gebaerden und mit gruoze,
und vragte sie der maere,
was ir gewerb waere.
nu warn die selben heiden
mit worten wol besheiden
und sprachen:< uns hat her gesant
der herre ist uber disiu lant,
der werde kuenc befamereit,
den unpris noch nie versneit,
und hat vil hohen lob bejaget.
dem hant fuer war daz gesaget
die pflagen siner warte.
ez zimt wol tiefe sharte
fuer war der wartluete schilten.
daz sie da strites spilten,
daz waz wol an in worden shin:
etliche liten des todes pin.
da min herre daz erhorte
daz was gestriten vor der porte,
harte cleine er daz entsaz.
so er nu bevindet daz
daz er die cluse hat verlorn,
so dolt von leide er den zorn
daz im gar vraeude entrinnet
und ymmer jamer gewinnet.
saelig ritter unverzaget,
durch iwer guete mir daz saget,
wie ist uns abgewunnen
( daz ich mit vrage wil bekunnen)
diu wol bewarte cluse?
ab dem wunder groz ich gruse
und solte shrien wafen.> -
< die risen warn entslafen
die da pflagen der porten.
mit vil kurtzen worten
wil ich der rede ein ende geben:
die risen hant verlorn daz leben.
sie hat erslagen malfer.> -
< lieber herre, wer ist der
der sie des lebens hat entworht?> -
< daz ist ein ritter unervorht,
und wart nie shoener man.
woelt ir in sehen, so get dan!>
da mit giengen sie do dar.
nu het malfern vil gar
verlan der muede arbeit,
und was sin lip vil wol bereit
zu ernste und zu shimpfe.
mit gesueztem gelimpfe
enpfieng sin lip die geste.
von erst biz hin zu leste
wurben sie swaz sie solten wol.
sie sprachen:< groze leides dol
dolt sin lip und vil swaere,
als er vernimt diz maere
daz ir sit komen in daz lant.
lieber herre, tuot uns bekant,
wannen ir sit oder wer.> -
< da wizzet fuer war, ich bin der
des sich der kuenc nit mag erwern,
ich enwelle betalle in behern
mit gewalte siner lande.
beide shaden und shande
wil ich fuegen den heiden,
und von dem lebene sheiden
swa ich sie mag gevahen.> -
< herre, so wil ich gahen
mime herren diu maere bringen
daz ir in woellet betwingen.
daz ist ein wunderlich geshiht.
miner worte suelt ir zuernen niht:
ir hat ein harte cleines her
gein mines herren starker wer:
er kumt mit manigem gaste.
mit leides ueberlaste
fuer war werdet ir ueber laden.
manic swert muoz hie in bluote baden,
als erhaben wirt der strit.
nu gebt uns urlaup, des ist zit.
wir sueln zu dem kuenge varn
und gar diu maer im enbarn.
nu gebt uns iwer hulde.
kein vintliche shulde
der kuenc umme iuch vershuldet hat,
swie im nu sin ding ergat.>
da sie zu dem kuenge kamen,
und er und al die sine vernamen
daz diu cluse was verlorn
und die risen den tot heten erkorn,
daz was im leit und ungemach.
zu den sinen er do sprach:
< wol uf! wir muezen striten
und des nit langer biten.
komen zu helfe dem lande
und werben nach dem pfande
da von ir hertze jamer tuo!
ie der man sol morgen vruo
wol zu strite sin gereht,
ez si ritter oder der kneht.>
zu dem kuenge sprachen die boten:
< wir woellen swern bi den goten
daz ir sie baltlich mueget bestan.
mir der warheit wir wollen han
wol drizec ie an einen man.
awe! wie ser ich im erban
daz sin lip des taufes pfliget!
sin shoene diu hat an gesiget
swaz ich manne han gesehen,
und mag uns wol shade von im geshehen.
sin sterke und sin ellen
beginnet der heiden vellen
daz ez liehtes wange netzet
und hertze in jamer setzet.>
da sprach der kuenc befamereit:
< strit so gerne ich nie gestreit
als ich tuon mit dem selben man
der gesiget hat den risen an.
da von suel wir niht verzagen.
der minen vanen da sol tragen,
ich weiz wol daz der niht verzaget,
e uns der strit den sig saget.
pontich von pontichone
der sol dienen siner krone,
sin lip getar wol striten.
er hat zu beiden siten
vil dicke den pris erstriten
und manige groze not erliten.
von potichone potich,
din lip der ist eren rich.
tuo mit dem vanen, swaz dir behage!>
< daz ich da bi tot gelige
oder ich erstrite den sige.>
do sprach der kuenc befamereit:
< ir suelt alle sin bereit
rehte morne so ez tage.
merket alle was ich sage:
wartet vaste uf minen vanen!
ich enkan iuch niht baz gemanen,
wan weret ere und den lip,
dar zu kint und diu wip.>
von affrica vilecherat
sprach:< herre, hoeret minen rat,
swie ich doch nit wise si.
ich huete hie werder kuenge dri.
mit in hie manig ritter ist.
beitet ein kurtze vrist,
biz ir richornen besendet,
des sterke die cristen pfendet
ane shaden an dem libe.> -
< wizze daz ich nit belibe
nit wan hin biz morgen.
ich enwil nit langer borgen
mins shaden und shande.
sie sint doch in dem lande
uns harte nahe bi
kume ueber kurtzer mile dri.
du hast daz maere niht vernomen
daz sie sint durch die cluse komen,
und sint die risen tot gelegen
die der clusen solten pflegen.
fuer war die wil ich rechen,
swie ich daz mag gezechen,
wann mir nie grozer leit geshach.>
aber der affricane sprach,
der hoch gelobte becherat:
< daz ich iu riet disen rat,
daz tet ich ane smeichen.
ez sol mins vanen zeichen
vaste bi dem iwern sweben.
ich getar wagen wol daz leben
und nymmer von iu entwichen
an velden und an tichen:
woelt ir, ich wil sie vor bestan.
so mangen ritter ich hie han
daz sie entrinnen muezen
oder iwer laster buezen,
und ist daz gelt nit wan der tot.>
befamereit sich do bot
zu nigen sinen handen
und sprach:< von lasters banden
wilt du mich enbinden gar,
und setzen wider in die shar
der da pfliget vrau ere.>
was sol ich sprechen mere?
ez was komen an die zit,
daz solte werden der strit.
der tag durch die luefte brach.
befamereit zu in allen sprach:
< wol uf mit mir, swer si bereit!
von uns manig helm wol becleit
noch hiute wirt verhawen.
wir sueln dienen werden vrawen
nach suezer minne lone.
potich von potichone,
wol balde mit mir dane!
hohen pris sol dir min vane
hiut in dem strite erwerben,
und von dir vil cristen sterben.
alsus solt du in fueren,
uf vinde vaste rueren.
als sie din auge erblicke,
niht von der geshiht ershricke!
welle ieman gein uns sprengen,
so suellen wir uns mengen
under sie vaste harte.
wizze daz ich din warte
mit stichen und mit grozen slegen.
wir sueln den lip vil vaste regen
und toeten vil der cristen.>
die heiden wenig wisten
daz malfer der sterke pflag
da von manig heiden tot gelag.
nu hoert was taete malfer.
da was gein strite im also ger
daz er sich wenig sumde
und die leger stat da rumde
da er zwuo naht was gelegen.
nu sprach er:< herre got, din segen
sol unser pflegen mit der kraft,
daz wir hie werden sigehaft.>
er sprach:< haltet gar stille!
hoeret was si min wille.
wir sueln ruefen dise crie,
den namen penteselie.
nu sueln wir niht vaste gahen,
untz wir komen so nahen:
so sueln wir vaste rucken dar.
da mit ershrecken wir sie gar,
und wirt zerbrochen in daz her,
daz sie verzagent an der wer.>
do malfer daz gar geshuof,
do hiez er siner krien ruof
rufen vasten gar die sine.
hin uf die sarrazine
liez er laufen vil vaste
mit manigem werden gaste,
und durchbrach daz groze her.
nu tet vil ritterliche wer
der unverzagte befamereit,
der nach prise vaste streit.
der kuenc von jerichente
brahte sure presente
den cristen mit grozen slegen,
und die dar so vaste legen
daz von den slegen dicke
vil groze viures blicke
von herten helmen sprungen.
die cristen nach beiden rungen:
dort nach dem paradyse,
hie nach der welte prise.
hey! wie die cristen vahten,
da sie sich gar vlahten
under die heiden in den strit!
da begunden sie zu beider sit
nach prise vaste ringen
man horte diu swert da clingen
so lute daz vil hamere
niht machten daz getamere
da man vil kezzel worhte.
befamereit der unervorhte
vil vaste sluog und dar zuo stach.
des tages man in dicke sach
der cristen rotte zerbrechen.
soelt ich sin lop gar sprechen,
so wart nie man gelobet baz
der durch pris ie tyost gemaz.
den lib er vaste ruorte.
der cristen er vil zerfuorte
da sie nach prise harte striten.
vil helme wart von im versniten,
und doch der man nit drunder starb.
befamereit mit vlize warb
daz durch pris sin werdes leben
wuerde dem tode da gegeben.
der bi im des vanen pflag,
tet manigen stich und slag:
von potichone kuenc pontich,
der werde sueze lobes rich,
befamereit entweich nie fuoz.
gab im guot wib ir gruoz,
des kunde wol sin dienst gern.
diu wip sueln den gewern,
der sunder valsh in dienst tuot,
ob dienst enpfahen wil ir muot.
dise kuengine vorhten nit den tot.
der werde kuenc gamelerot,
der gepriste von marroch,
hatte gemachet manic loch
durch helme und durch die shilte.
mit gesihte er da hin zilte
da der kuenc befamereit
mit den cristen vaste streit
und vil der sarrazine:
dar kerte er und die sine.
er begunde vaste gahen.
vil sure was daz enpfahen
als sie ein ander enpfiengen.
swaz tyost under in ergiengen,
die warn toetlich und vil starg.
ietweders ellen sich da barg:
pris daz was ir beider ger.
da sie vertaten gar diu sper,
da muosten sich shiere sheiden
diu swert her uz den sheiden,
diu wurden vaste dar geslagen.
ir strit der tohte keime zagen:
sie gerten prises harte.
da von wart manic sharte
den helmen und den shilten.
des spils sie da spilten
daz engalt nit mere
wan beidiu lib und ere.
der strit werte under in beiden,
biz daz vil nah der heiden
wolte dem cristen an gesigen.
des cristens kraft was nah gedigen
daz er was worden ane maht
und vil blueclichen vaht.
als er die muede an im vant,
da begunde er sprechen sa zehant:
< hilf mir, helfricher crist,
ob du uns genaedic bist,
und tuo daz in kurtzer zit.
du weist wol daz ich disen strit
strite, herre, in dime namen.
din gotheit diu muoz sich shamen,
ob ich verliese hie den sige.
mahmet an vraeuden hohe stige,
ob ich sigelos gelege
und er des siges pflaege.>
nu sante gameleroten
got sinen suezen boten,
der im brahte niwe maht
und daz er anderweide vaht,
als erz von erste begunde.
dar nach in kurtzer stunde
da wart ez malfer gewar
und begunde gahen dar.
da befamereit daz ersach,
zu gamelerote er do sprach:
< nu wert min leben unlange.
da kumt der mit der stange
und wil nemen mir den lip.
nu ere an mir guotiu wip,
die sint vil wol eren wert.
ruoche enpfahen min swert
und mich vor dem tiuvel nern,
min leben vor dem tode wern.> -
< daz wil ich tuon, vil saelig man,
als ich mag und beste kan,
oder bi dir tot geligen,
mag nit min bete gesigen,
wann din hertze ist tugende rich.>
von potichone kuenc potich,
der da den vanen fuorte,
dar uf malfern ruorte
und stach den vanen daz er zerbrach.
da diu tyost von im geshach,
malfer hin nach im swancte,
daz er dem slage entwancte:
des gelang im baz danne wol.
sin leben waer des todes zol
da gewesen ane zwivel.
sin gebaerde was unsivel:
er jagte nach im uf die vart.
der kuenc von portebaliart
manigen uf der verte sluog,
der wenig shulde gein im truog.
nu gahte dar gamelerote
da malfer, sin lieber tote,
streit mit zornes muote.
von sines stahels ruote
lag da manic heiden tot.
do sprach der kuenc gamelerot:
< malfer, vil lieber tote,
ich bin unser saelden bote.
du solt die heiden lazen leben.
des landes herre hat mir gegeben
uf unser gnade sin swert.> -
< tote, swes du hast gegert,
daz sol gar zu rehte wesen.
ich wolte ir keinen lan genesen,
biz ich den selben funde
der ze lebene mir vergunde
und uf mich mit dem vanen stach.
von man nie sterker stich geshach
danne was diu selbe tyoste.
darumme sins verhes coste
wolt ich im benomen han.
phettern, daz si durch dich verlan!>
alsus der strit gesheiden wart.
die fuorn da des todes vart,
ich kan iu nit benennen sie
die vil ritterlichen hie
hant durch hohen pris gestriten.
daz buoch die sage hat vermiten,
des muoz ichz lazen ungesaget.
der werde ritter unverzaget
von jerichente befamereit
her zu malfern reit
und sprach:< saelig ritter guot,
iwer gnade an mir tuot
daz ich mit mir fuere die toten dan.> -
< ich tuon ez gerne, saelig man.
heiz die wunden fuern dar
da man zu rehte ir neme war.
sie muegent deste baz genesen.> -
< sit ez wil din wille wesen,
so geshiht ez in kurtzer stunt.>
sie waern tot oder wunt,
von in wart daz velt gar bloz.
wol drizig kuenge und ir genoz
hete malfer da erslagen.
von leide wolte nah verzagen
von jerichente befamereit;
des twang in nach gendes leit.
da sach der kuenc malfer
einen toten fuern her:
daz was der kuenc macherat,
der manige ritterliche tat
des tages hete begangen.
sin tot shuof wibes wangen
daz augen wag sie natzte
und ir hertz in jamer satzte.
da in befamereit ersach,
harte jaemerlich er sprach:
< awe ymmer und awe!
oeheim, daz ich nu nymmer me
gesihe dinen werden lip!
vil dienstes hant diu werden wip
verlorn an dime libe.
hey! was geshiht dem wibe
der ritter du bist hie gewesen!
sie mag vor leide nit genesen;
daz ist gein ir min vorhte.
swer dinen tot hie worhte,
des lip ellens muoste pflegen.
wer kunde den pris so verre wegen
fuer manigen der ist lebende?
werdiu wip dir waren gebende
durch dinen dienst der minnen solt.
awe! daz du noch fulen solt,
edel ritter uz erkorn!
was hat diu minne an dir verlorn!
wie kunde ir lon dich gruezen!
getriwe wip nu muezen
ritters dienste sin gehaz.
mahmet siner gnade an mir vergaz,
da din reiner lip lag tot.
des sol ich han lange wernde not,
die nieman erwenden kan.>
gamelerot sprach:< saelig man,
hoere der clage! der ist gnuog.
ez ist an dir ein unfuog:
man sol sin leit ze maze clagen,
sin liep mit triwen nahe tragen.
da von la die clage sin!
diu gotes gnade ist worden shin
an siner armen cristenheit,
daz die so gar der tot vermeit.
wir sin vrish und wol gesunt:
unser keim wart nie ein vinger wunt,
und sin auch gar ob gelegen.
alsus kan got der sinen pflegen.
man spurt wol daz messyas
bi uns in dem strite was.
mahmet dar zu tervigant
die sint ymmer geshant:
unser ist kume ein hantvol,
und han dem tode ze zol
manigen sarrazin gegeben,
und han wir alle noch daz leben:
unser keinr hie erstarp.
den sig uns gotes kraft erwarp;
anders waer ez ungeshehen.
befamereit, nu ruoche verjehen
wie ez dir si ergangen?> -
< da bin ich iwer gevangen
und sol leisten swaz ir welt.
swaz iwer munt mir fuer gezelt,
daz bin ich vil gerne tuende.
swes si min herze muende,
ich wil mine fiantze
doch gein iu halten gantze
und sin in iwerm gebote.> -
< nu hoert, hertzelieber tote,
dirre man der wil nit wenken,
siner triwe wol gedenken,
ern welle sie staete han.
wir han im den shaden getan
den er nit ueber winden kan:
manigen wol gepristen man
hat er verlorn unversholt.> -
< swaz er shaden von mir dolt,
daz ist mir hertzelichen leit.
ich sage iu, kuenc befamereit,
lat mich uz hazzes zorne!
ich sheide von iu biz morne
und wil iuch ergetzen wol
iwerr shaedelichen dol,
die ir von mir hat erkorn.
ir hat hie manigen man verlorn,
die werden nymmer ne lebende.> -
< waer ich da wider strebende
und ihz sunder dankes taete,
so waer min triwe unstaete
und hiez ich unbesheiden.
ich wil gerne iu beiden
dienen swaz ich guotes kan:
des bin ich iwer dienstman.> -
< du spriches wol, nu tuo baz
und ruoche mir raten daz,
wie ich kome in asyam.
da ist miner saelden lebender stam,
diu kuengin pentesilie.> -
< awe! herre, diu krie
mine sinne gar betorte:
als ich die krie erhorte,
ich wande fuer war ie sa,
daz waer von melitropia
ein her komen in daz lant.
ich wande gewinnen diu pfant,
da von pris sich merte,
und sie ein laster lerte.
nu sagt, mir herre malfer,
ist iwer hertzelichiu ger
nach pentesilien minne?
daz sint nit wise sinne.
ir mueget nymmer komen da hin.
da von wandelt den sin
daz ir iht me so vaste wuetet.
swie vaste der man sich huetet,
so dolt angest doch der lip.
malfer, suezer man, belip;
daz ist min rat und min bet.> -
< swaz ich dir leides ie getet,
daz ist mins hertzen clage.
wizze fuer war daz ich dir trage
holdes hertze, befamereit.
wis ledig diner sicherheit,
die du mir, herre, gehieze,
daz ich dich leben lieze.
ich enwil dich nihtes twingen
mit keinr slahte dingen
und wil doch beliben niht.
swaz uf der verte mir geshiht,
mich sol der engel cherubin
ane angest bringen da hin.
ich weiz wol daz er war lat
daz er mir gelobet hat.> -
< so hat min rat ein ende.
din got dich da hin sende
swa hin din wille sige.
uf dine fueze ich dir nige
der gnade die du an mir begast,
daz du mich, herre, ledic last.>
nu sprach malfer zehant:
< befamereit, ade co comant.
ich wil varn an min gemach.>
uf man da slahen sach
vil manige pavilune
juncherren und garzune.
die knehte taten ander:
der eine und dar zu der ander
nach der lipnar vaste wurben,
daz diu ros und sie iht verdurben.
da man die pavilune uf geslug,
zu trinken und zezzen heten gnuog
die ritter, dar zu die knehte,
ietweder nach ir rehte.
da sie des vil gepflagen,
ein ding sie dar nach wagen
daz sie die ruwe entluede
von ir grozen muede.
do malfer vaste entslief,
der engel cherubin im rief
und sprach:< du solt wachen,
din hertze gein vraeuden machen;
daz enbiut dir diu trinitat.
und swaz man dir geheizen hat,
daz wil ich dir gar war lan:
in kurtzer vrist wirt daz getan.>
der engel sa verswant vor im.
ich enweiz nu wa ich die sinne nim,
wie ich diz maer bringe dar
wie kuenc malfer gevar
und wie er sime dinge tuo;
da hort arbeit zuo.
nu wil ich aber sprechen me
als ich han gesprochen e,
und bringen gar anz ende,
wie kuenc malfer gewende
sine vil grozen arbeit,
die er durch ir minne leit
die im in dem hertzen lag:
beide naht und den tag
kunde er ir vergezzen nie.
nach slafe sach er daz uf gie
der tag und durch diu wolken brach.
hin zu den rittern er do sprach:
< wol uf! wir suln ez rumen
uns hie nit langer sumen.>
da mit fuer er sa von dan
und mit im manic werder man.
do er da gelegen was,
swaz cherubin im vor gelas,
als im von gote was enboten,
daz seit er gameleroten,
da sie kamen uf die straze.
nu was in vraeuden saze
sin hertze und sine sinne.
hin gein der kuenginne
begunde er vaste gahen.
da sin augen da gesahen
daz er shier was komen dar,
da begunde er vaste nemen war
( mit den augen vil dicke
tet er vil manige blicke),
wanne ez waer mitter tag.
uf daz zil sin vraeude lag,
als im gelobte cherubin.
nu was er nahe komen da hin
daz er die reinen solte sehen,
der er sins hertzen kunde jehen.
nu saz ob einem brunnen
ein wider glast der sunnen:
fuenf hundert vrawen oder me.
da stuonden bluomen und cle,
dar zu harte shoenes gras;
da der vrawen ruowe was,
da was ein anger gruene.
vrau minne, dich suene
mit den vil gelieben zwein!
mache uz den beiden ein ein!
du solt ergetzen sie ir shaden.
minne, du hast sie beladen
mit minne vaste lange stunt.
minne, swen du hast verwunt,
wizze daz er kummer treit,
swer gernden glust zu hertzen leit.
ez crenket vaste sine,
swer gert verrer minne
und ir gewinnet kuende.
minne, ez ist dir suende,
ob sie din trost verderben lat,
sit daz gliche ir herze stat.
nu was der kuenc malfer
mit vil hertzeclicher ger
dar komen also nahen
daz sin augen sahen
die vil wunneclichen shar.
nu stuont er und nam des war
welhes waere pentesilie.
ale vo devie,
la den shoenen sehen die shoenen!
ir shoene wil ich kroenen
mit kurtzen worten waren.
alle die da waren
moehten niht sin geshoenet baz.
got in vil guotem muote saz,
da er die shoenen vil werden
hiez zu menshen werden.
vrau minne, heiz shawen
den man, dar zu die vrawen:
wie sol sie geshoenet sint,
alle shoene ist gar win wint
wan die lit an disen zwein.
swer ie gesach wie diu sunne shein
in dem genner auf den sne,
der glast tuot den augen we.
von ir shoene shein ein shin,
der gesunden augen gab den pin
daz er begoz diu wange,
wolt er dar sehen lange.
nu kam der shoene malfer
mit vil hertzelicher ger
her zu der maget gegangen.
wie er da wuerde enpfangen
von der kuengin von ephesus?
suoze, und gab im einen kus
daz kein kus nie suezer wart.
der kuenc von portebaliart
da gein sin danken niht versweig:
mit zuehten er der vrawen neig,
ir hant er in die sinen vieng.
diu shoene mit den shoenen gieng
mit ein ander und niht besunder.
da gieng von shoene ein wunder.
die shoenen nider sazen;
ir shoene die ritter mazen
und jahen mit gemeiner giht,
sie gesaehen nie so shoenes niht
von manne noch von wibe
joch an keines menshen libe.
die vrawen die da waren
kamen mit ir, die claren;
die ritter zuo den sazen.
dewederhalb sie vergazen,
sie enredten manige rede guot.
ob under in zwein sich da ein muot
vereinet, daz was der minnen rat.
vrau minne, ich wil iwer tat
hie, waene, mit worten ruegen.
wie mueget ir daz gefuegen
daz ir die liebe und den haz
bringet samt in ein vaz?
da lit ein michel wunder an
daz diu vrawe und der man
ein ander hazzen begunden
und doch des nit erwunden,
sie enleisten daz gebote,
daz in geboten was von gote,
daz sie mit ein ander bliben
und mit liebe ir zit vertriben.
nu beginnet lihte etteswer gedenken,
sin kunst diu kan hie wenken:
wie moehte haz und minne
eim vazze gewesen inne?
daz wil ich iuch lan hoeren
und der rede niht toeren,
biz ich iuch bringe uf die vart
daz liebe und haz vereinet wart.
diu reine valshes vrie,
diu kuengin pentesilie
sprach:< lat iuch des gezemen
daz ir mich ruochet vernemen,
wie ich her komen bin:
der here engel cherubin
gebot mir von gote her.
vil werder kuenc malfer,
daz ist geboten mir von gote,
und was cherubin der bote,
daz ich zu manne iuch neme.
ob iuch, herre, des gezeme,
minen muot wil ich iu enbaren.
ir muezt mit mir eine varen,
und iwers hers nieman mer.
daz muoz tuon den wider ker,
swa sie got beleitet hin.
swie nu ste iwers hertzen sin,
daz suelt ir in kurtzer stunt
uns offenbare machen kunt.>
malfer vil shone sprach:
< mine triwe ich nie zerbrach
an keinr slahte sachen.
min pris der mueste swachen,
ob mich untriwe ruorte.
die ich von lande fuorte,
swa die ane mich beliben,
so waer ich abe der pfat geshriben
da staeter muot ist staete.
e ich den valsh in taete,
ich woelte e tot geligen.
in shame waer gedigen
min pris und min vil hoher art.>
< kunc von portebaliart,
so welt ir hie nit bliben
und anderswa gewiben,>
sprach pentesilige,
< iwern hulden ich, herre, nige.
ich wil wider zu lande varn.> -
< iwer vart die sol ich bewarn,
die ir welt tuon gein ephesus,
ez waer gewesen judas kus
den ich, vrawe, von iu enpfie.> -
< her malfer, ir welt mich hie
sunder dankes not nemen.
des ensol iuch nit gezemen
daz ir mich iht notzoget.
altissimus, der ist min voget,
der setzet iuch zu buoze
daz ir von sime gruoze
sit ymmer gar gesheiden.
ez ist under uns beiden
ein haz bi der minne.
rihtet iwer sinne,
daz ir mich iender rueret
oder undankes fueret,
welt ir sin mit gemache.
iwern pris in shame ich mache,
und wirt iu shiere daz bekant.>
sine hende nam sie in ir hant
und dructe in also harte
daz er sich anders varte
und wolte sterben nach.
sie sprach:< iwer kraft ist swach,
und wirt iwerm lebne mat.>
kuenc malfer die vrawen bat
daz sie in leben lieze.
er taete swaz sie in hieze
mit gantzen triwern staete.
was do diu vrawe taete?
sie sprach:< kuenc malfer,
da gebt mir iwer triwe her,
swaz ich wil daz ir daz tuot.
han ich beswaeret iu den muot,
des wil ich iuch ergetzen
und in hohe wirde setzen.>
malfer sprach:< vil reiniu maget,
ez ist dicke daz gesaget
daz ein harte krankes wip
eines starken mannes lip
mit gewalte hat betwungen.
alsam ist iu gelungen
an mir: ich bin ueber komen;
al min pris ist mir benomen,
und wil ich des cleine warn:
swar ir welt dar muoz ich varn.>
< sit im nu also sie,>
sprach diu kungin pentesilie,
< so suel wir uns nit sumen
und ditz wesen hie rumen.
des gib ich iu zu lone
vil manige riche krone
( iwer vart ist nit umme sus),
als ir komet zu ephesus,
da man iuch shone enpfahet.
kein stat ir nie gesahet
diu muege wesen ir genoz.>
ist daz niht ein vraeude groz,
daz johannes ewangelista
geruohte wesen byshof da,
der uns vil genaden gab?
er gieng lebendig in daz grab,
der reine unwandelbaere,
von dem daz grab was laere,
do man in drine suohte.
got des hintz im geruhte
daz er im also lebende
daz paradys was gebende.
er getruwet nieman also wol
da er die marterlichen dol
an dem cruetze durch uns dolte:
sine muoter er nieman wolte
bevelhen dann johanne,
dem reinen suezen manne.
da behielt ein maget die andern maget.
sie sint beide unverzaget
an helfe; swer der an die gert,
der wirt sa von in gewert.
diu sueze maget maria
gebar einz des sint tria.
daz wort tria daz sprichet driu.
hoert wie sint genamet diu:
vater, sun, der here geist.
disen vil reinen volleist
braht maria in die welt.
diu driu wurden sit ein gelt
daz wir von dem tode kamen.
gabriel den selben samen
der maget mit worten saete.
der werde, reine, staete
johannes sach gar die taugen
die keines menshen augen
gesehent noch gesahen nie.
got johannem wizzen lie:
swaz ymmer wirt oder ie wart,
daz wart slafende im enbart.
johannes der valshes vri
hat an apocalipsi
geshriben manig wunder groz.
vil pfaffen ist der kuenste bloz,
die doch waenent kuennen vil.
hin wider an daz maer ich wil
und sagen gar den hin ker,
den tet kuenc malfer.
der reine da nit enlie,
zu sinen geverten er gie
in grozen hertzeleiden
und sprach:< von iu daz sheiden
wil mich nit bi vraeuden lan.
habt iu swaz ich guotes han.
ich han goldes harte vil,
da mit ich iu lonen wil.
daz teilet gar geliche
und vil minnecliche
mit ein ander, nit gesundert.
iwer sint nit wan hundert:
da wirt dem man tusent marg.>
an dem sich ie shande barg
sprach:< herre gamelerote,
min hertzelieber tote,
la dine triwe des gezemen,
ruoche sie in din geleite nemen.
ane zwivel ich des bin,
du bringes sie mit eren hin
und gar ane alle shande.
als ir komet zu lande,
so suelt ir von mir gruezen
willehelmen den vil suezen
und mine basen sin wip.
ich weiz wol daz ir beider lip
gerne hoeret minen pris.
ir suelt dem werden markis
rehte sagen gar min leben.
da mit suelt ir mir urlaup geben.
ich ergibe iuch alle gote.>
do sprach der kuenc gamelerote:
< tote, ich wil sie fueren
daz sie nymmer kan gerueren
shade noch leitlicher pin.
daz habe uf die triwe min,
daz ich sie bringe in daz lant,
daz in die habe ist bekant,
diu gein proventze da gat.
min lip vil wol bekennet hat
was uf alytshantz geshach,
da manigem ritter ungemach
mit grozen slegen gefueget wart.
baldewin und rennewart
toten da manigen heiden.
des wart mit hertzeleiden
bevangen vil manic wip
durch minnegerndes ritters lip.> -
< gnade, kuenc gamelerot.
e warn sie in vorhtlicher not.
da von sint sie enbunden,
und vil gar ueberwunden
swaz mohte in gewerren.
tote, dich und dise herren,
die hie mit uns beiden sint,
der mueze pflegen der maegde kint
und an saelden wol bewarn!
nu wil ich vo iu hinnen varn
und jamers pflegen lange.
min harnash und die stange
wil ich mit mir fuern dan,
und niht mer swaz ich ie gewan.>
mit jamer er do von in shiet.
wie ir hinvart geriet?
vil wol; also ist min wan.
diu kuengin kunde des nit lan
und ir vrawen vil claren,
die mit ir dar komen waren,
vil suoze da in allen nigen,
da gein ir danken was nit verswigen.
malfer und sine amie,
diu reine pentesilie,
mit handen sich do viengen.
hin an ir shif sie giengen.
do daz der shifmeister gesach,
harte vroeliche er sprach:
< bensaveni, roi malfer!
sit ir durch den wir fuorn her?
hei! was iu saelden ist beshert
und grozer eren wider vert
von der suezen kuenigin!
getruoget ir ie leides pin,
daz wirt iu vil gar benomen,
als ich diu maer han vernomen.
nie manne an wibe baz geshach.>
malfer vil shone sprach:
< meister, iwer trost ist guot.
min lip, min hertze und der muot,
diu sint vil gar ir eigen.
min vraeude mag sich neigen
und auch vil wol hoehen gar.> -
< daz tuon ich gerne, kum ich dar
da ich vrawe bin genant.
hohe krone und witiu lant
die gib ich iwern henden,
des kan nieman mich erwenden.
nu enpfahe mine triwe des:
ich was genant amazanes
und hatte nit wan eine brust,
als dise vrawen. die verlust
verlos ich, do des got gezam
daz ich die botshaft vernam,
ich soelte dich zu manne nemen.
sin guete kunde ie sa gezemen
daz mir diu eine brust verswant
und zwa an mime libe vant.
die vrawen die hie stant
nit wan eine brust noch hant
und swaz ir in den landen ist.
daz bevindes du in kurtzer vrist
daz ich die warheit han gesaget.
al die wile ich bin ein maget,
so han ich sterke harte vil,
als ich mit dir erziugen wil:
du weist wol daz ich mit einr hant
ane wêr dich vaste bant.
als ich aber wurde ein wip,
so hat die craft nit min lip;
daz ist mins geslaehtes art.>
nu muote malfern hart
daz sie der heymliche gewuog.
vil lihte sie unsanfte truog
ir magtliche harneshar.
nu gedahte er:< und kume ich dar
daz mit fuoge mag geshehen,
dest war, ich laze dich gesehen
daz mich din sterke niht betwang.
ich tuon dir einen bette swang
daz an dem rugge du gelist
und ane wer dich mir ergist.>
da diu shimpfrede geshach,
malfer an die vrawen sach
und sprach:< du hast an mir den sige.
swie grozer sterke ich pflige,
so wil ich mich doch din nit wern.
vrawe, ich wil dir tiure swern
daz der blig min hertze bant,
da ich dich mit den augen vant.
daz riet mir vrau minne,
daz ich hertze und sinne,
vrau, dir gab fuer eigen.
nu ruoche an mir erzeigen
din wipliche reine:
meine mich, als ich dich meine!
min triwe ist gein dir also guot
daz der lip betalle tuot
swaz du wilt, daz ich mag.
wenne sol ich geleben den tag,
minne, daz dich des gezeme
daz min leit ein ende neme?
des erbite ich harte kume
daz ich daz mer rume.
vil sere mich des verdruezet
daz daz shif so sanfte fluezet,
daz wir trage komen drabe.> -
< suezer man, nu sich die habe,
da wir vil shiere lenden
und sich unser leit sol enden.>
da des shiffes marnaere
erhorte disiu maere,
die riemen sie vaste ruorten.
daz shif sie balde fuorten
daz ez in die habe kam.
diu kuengin malfern nam
und fuorte in uz an daz lant.
diu vrawe vil ir luete vant:
die warn gein ir komen dar.
der kuenige was ein michel shar
und der andern ritter also vil
daz ich die zal nit sagen wil,
wan ich han ir nit vernomen.
manic pfaert was den vrawen komen,
die sie solten riten.
malfer der bat sie biten:
er wolte nach sime harnash gan
und daz nit underwegen lan.
< ez muoz mit mir von hinnen.
vrawe, heiz mir gewinnen
balde einen starken wagen,
der ez wol muege tragen.>
diu vrawe do des nit enlie.
hin nach dem harnash er gie.
er huob ez uf da ez da lag.
malfer der sterke pflag
daz er ez also ringe truog,
als ein wip treit einen kruog
der gar ist wazzers laere.
daz harnash ist doch so swaere,
soelten ez tragen zehen man,
sie giengen ungetragen dan.
der wagen was komen shiere,
und giengen vierstunt viere
starker ros in den siln.
die ritter begunde beviln
daz er so grozer sterke wielt.
diu kuengin an der warte hielt,
wenne malfer waer gereht.
< du kanst sin ritter und kneht,>
so sprach diu kuenginne.
< ez gelustet mine sinne,
malfer, daz ich versuoche,
ob des min sterke geruoche
daz ihz lege uf den wagen.> -
< du solt dar an niht verzagen,
swes geluste dinen lip
ze tuonne. daz tuont alliu wip:
daz niht ir wipheit shendet,
niht anders sie ez wendet,
sie envolle fuere ir ger.> -
< vil hertzelieber malfer,
diniu wort snident sere.
ich engehorte man nie mere
so nahe gesprechen wiben.
malfer, ich wil lazen bliben
mines hertzen gernden muot.
herre, swaz dich dunket guot,
daz wil ich tuon und dar zuo lan.
habe ich mit rede missetan,
daz kan mich riwende sin.> -
< la, vrawe, dinen clagenden pin:
du hast nit missesprochen
noch keine zuht zerbrochen.
du solt an vraeuden niht verzagen.>
da mit leit er uf den wagen
die stange und daz harnash gar.
dem werden was gezogen dar
ein oersh vil starg und vil hoch.
den alle missewende vloch,
nit wan an den satel greif
und saz druf ane stegereif.
da der werde uf gesaz,
der tugenthafte nit vergaz,
ern hieze den wagen dannen varn
und nit daz haben langer sparn.
die gelieben bi ein ander riten.
die werden ritter nit vermiten,
die vrawen namen sie in ir pflege
und pflagen ir uf dem wege
biz hin zu ephesus in die stat.
pentesilie malfern bat,
er soelte zu dem tuom erbeizen.
diu kuengin hete geheizen
den byshof daz er gein im gienge
und mit anphange in enpfienge.
da wart ein michel gedrang:
er waer kurtz oder lang,
er waer groz oder cleine,
die ritter alle gemeine,
die alten mit den jungen,
zu malfern vaste drungen,
daz sie in wolten gruezen
mit reinen worten suezen.
do geshach daz enpfahen,
und sie sine shoene ersahen
und an im die liehten blicke,
da wart im gewuenshet dicke
vil saelden und vil eren.
< vrawe, du solt mich leren
was ich tuo und was ich laze:
des lere mich die maze.> -
< daz tuon ich gerne, saelig man,
swa ich mag oder da ich kan.
so du in daz muenster kumest,
an diner saelden du dir frumest.
johannem ewangeliste
den sende ich hin zu criste,
daz er gnaedig si uns beiden
und uns vor hertzeleiden
durch sine guete bewar.>
nu warn sie auch komen dar.
da der anevang geshach
und man gesang und gar gesprach
swaz man da singen solte,
malfer nit lazen wolte,
ern taete swaz man im geriet.
dar nach er uz dem muenster shiet.
bi handen sie sich namen.
da sie uf den palas kamen,
diu kuengin do niht enliez,
vil ir kamerern sie gehiez,
daz sie malfern pflagen wol,
als man eins kuenges pflegen sol.
in ein kemnaten sie gie.
diu reine sueze da niht enlie,
ir muot waer an vraeuden hoch.
die reise cleit sie abe zoch
und leit an so richiu cleit
daz wip nie richer an geleit
danne disiu cleider waren.
nu truog man dar dem claren
ein also wol geworht gewant
daz so spaehes sniders hant
nie genate noch gesneit.
und man sie bi ein ander sach,
wib und man gemeine jach,
da waer der shone ueberlast.
sus jach der heimliche und der gast,
der hohe mit dem swachen.
manic rilich stuollachen
ueber die plumit was gespreit.
do daz eszen was bereit,
man truog ez uf den palas.
swa dem man gestuolet was,
zehant gieng er sitzen dar
malfer nam vil guote war
des da die kuenge sazen:
der gegen stuol was in gelazen.
kuenc malfer do niht enlie,
hin fuer die kuenge er gie
und bat sie alle vraeuden pflegen
und gar leides sich bewegen.
ir warn zweinzig und dri.
was der andern ritter si,
die wil ich lazen ane zal.
er waer brun oder val,
rot, swartz oder wiz,
sie heten alle grozen vliz
geleit an cleider vil guot.
da wart ein hertze hoch gemuet.
tusent vrawen sazen da.
der selben was deheine gra.
sie hatten alle reine tugent,
gnuoge in getageter jugent.
etliche do da waren
in vier und zweinzic jaren.
gnuoge warn juenger gar
und also minneclich gevar
daz sie nit shoenr mohten sin.
pentesilien liehter shin
so clare von ir glaste
der nach ir shoene erlaste.
die ritter und die vrawen
begunden ein ander shawen
taugenlichen mit blicken.
daz blicken kan bestricken
diu hertze und die sinne.
daz reizen machet diu minne.
sie ratet hin, sie ratet her,
biz da so groz wirt ir ger
daz siez nit gelazen megen.
ir strik kan die minne legen
daz ir nit entrinnen kan:
ez si daz wip oder der man.
ich wil der bi rede hoeren
und doch daz lazen hoeren,
die uf dem palas sazen,
was die wunders azen.
der arme und der riche
heten ez gar geliche:
man az daz wilde mit dem zamen.
swaz tiere und vogele hat namen,
daz sach man in allen geben.
malfer mohte gerne leben
und sin der vraeuden soldier.
man sach da nieman trinken pier,
man trank da win und claret,
syropel guot und suezen met;
daz was ir aller trinken.
da endorfte nieman winken,
der tumme noch der wise,
durch trinken noch durch spise:
des gab man in allen vil.
die wirtshaft ich so prueven wil:
da was alles des genuog
des wazzer, luft und erde truog.
da man nu gezzen hete,
waz man dar nach taete?
man nam diu tishlachen dan.
da gerte wib und man
vil vaste zu eime tantze.
da truogen vrawen glantze
shapel, rich fuer gebende.
malfer was niht enlende:
er solte ir aller herre wesen
und was leides gar genesen.
manige tambure man da sluog.
da sie getantzten genuog,
die vrawen niht vergazen,
sie giengen und sazen
da sie warn gesezzen e.
ich wil der maer niht lengen me.
die ritter fuorn an ir gemach.
guote naht in allen sprach
der kuenc und diu kuenginne.
ich waen, da kam vrau minne
wol zu rehte an den zwein:
sie wurden beide des inein
daz sie giengen an ir bette.
da wart ir leides wette.
wer kan mich nu besheiden,
wederz under in beiden
an daz bette e solte gan?
ich han ez selbe nit getan
noch enhan ez selbe niht gesehen.
ir moehtet mirs wol verjehen
der eine maget nam ze conen,
des ich nymmer kan gewonen:
also ratet mir min sin
daz ich sus gemuoter bin
alle mine lebens zit.
sit nieman mir die lere git,
so enwil ich nit mer vragen.
wie die gelieben lagen?
da von wil ich sprechen hie.
weders e anz bette gie,
ich enruoche ob ich des nit enweiz.
malfer sich mit vlize vleiz,
wie er pentesilien,
sinre conen, nit sinre amyen,
mit sime libe gediente so
daz ez diu minne wurde vro.
diu kint nach kinden taten.
minne, du solt in raten
und ir dich underwinden:
hilf den getagten kinden,
daz sie ir bant enbinden,
so daz sie ein ander vinden.
sint sie bi ein ander und doch niht,
gebiut in beiden die geshiht,
daz sie ein ander erkennen
und dich zu vrawen nennen!
hie lit ein maget der maegde bi:
minne, mache sie jamers vri!
daz stet dir vil wol, minne.
erkenne wie in brinne
diu hertzen in dem libe.
hilf dem reinen wibe
und dem vil werden manne,
daz sie komen uz kummers banne!
du solt ir leben verkeren.
diu minne begunde sie leren
ein liebes umme vahen,
sich beidiu legen vil nahen,
suoze anz hertze drucken,
mit kussen die munde lucken,
und mit heimlichen gelimpfen
begunden sie mit ein ander shimpfen,
biz daz sie ein ander brahten,
daz bein und arme sich vlahten
liepliche und vil suoze.
ez was ein sueze unmuoze
da mit sie giengen umme.
der tumme und diu tumme
gewunnen von der minne
zu der liebe guote sinne.
swaz der menshe lernen wil,
des gelernet er shiere vil,
und ist im der wille guot.
nu was aber dirre beider muot
komen ueber ein so gar
daz ir minne diu liebe bar,
die den gelieben suezen
ir kummer kunde buezen.
sie gaben und namen;
nie zwei zu samne kamen
den mit ein ander wuerde baz.
ietwederz sine liebe maz
daz sie rehte geendet wart.
swer geenden kan die vart
daz liep mit sime liebe vert,
da ist der minne ir reht beshert.
ez geshiht ir doch vil selten.
diu minne muos engelten
daz sie uf valsh kan borgen.
swa diu heimliche ist verborgen,
diu minne des engiltet.
der borg mit guete giltet,
der mag borgen deste baz.
ich wil dem minner sin gehaz
von dem diu liebe lidet,
daz minnen reht sie midet.
ich han da von gnuog gesaget.
der tag der was getaget
daz uf die gelieben stuonden.
gein vraeuden sie sich bluonden
mit hertzen und mit muote.
der guote und diu vil guote
pflagen reinr jungende
und vollekomner tugende
in ir vil suezen jaren.
die gelieben nit verbaren,
sie kamen dar gegangen:
da wurden wol enpfangen
vil ritter von in beiden.
mit wol gerichten cleiden
stuonden vor in ritter clar.
diu kuengin sprach ane var:
< ir herren, hoeret alle her!
hie stat der kuenc malfer.
den han ich zu einem manne genomen.
hoeret wie daz sie komen!
ich wil iuch ez wizzen lan.
ich sol iwer urlaup han,
daz wil ich e gedingen.
uns kunde die botshaft bringen
der here engel cherubin.
er shuof mich im und mir in,
als got nit wolte enbern,
an den ich wil der warheit gern,
wan diu ist im wol bekant.
ir wizzet wol daz sin lant
dem mime verre ist gelegen.
ez hat uns der gotes segen,
daz wizzet, gar gefueget.
zu man mich sin genueget:
mir ist erkennet wol sin art.
sin vater der hiez rennewart,
und hiez des vater terramer,
der ist ob allen kuengen her
die in der heidenshefte sint.
daz ich han sins kindes kint,
des wil ich nymmer mich geshamen,
swa man nennet sinen namen.
malfer, habe her dine hant!
ich wil dir driu und zweintzec lant
geben und als vil krone
umme dine vart zu lone,
die du mit mir fuere her.>
diu lant enpfieng malfer,
daz ez manig ritter sach.
da diu gabe rich geshach,
die kuenge gar dar giengen,
von im diu lant sie enpfiengen.
malfer sprach:< tuet mir bekant,
wie geheizen sint diu lant
diu ir enpfahet von mir hie.>
ormiret dar fuer in gie
und enpfieng von siner hende
daz lant ze gormirende.
do daz enpfahen geshach,
preceleit, der kuenc von gankach,
tremerat, der kuenc von ponte,
bamazer von beamonte,
rigor von lenetrarine,
kasneret von corparine,
iroch, der kuenc von popietar,
von emecache kuenc logar,
kuenc zameret von faufone,
von aurache kuenc aurone,
kuenc emech von nyshone,
von jemechar kuenc tytone,
espar, der kuenc von orpfeiz,
kuenc zymichant von gareiz,
terpetis, der kuenc von tancharat,
jomigar, der kuenc von sacharat,
von ezarose der kuenc gamalde,
rubier, der kuenc von effalde,
armonich von ypotone,
karchun, der kuenc von palone,
die enpfiengen alle ir lehen.
< malfer, du ensolt nit vehen
vrau saelden,> sprach diu kuengin,
< ich tuon dir groze triwe shin,
daz ich sheide von minen landen
und gib sie dinen handen;
daz riwet mich vil cleine,
daz wizze, ritter reine.>
da geshach daz enpfahen,
gnuoge da gerne sahen
daz man da soelte enbizen.
ich wil einem man nit wizen:
und bestet in ein hunger,
wirt im ein semel lunger,
hat er die shiere gezzen.
nu kunde niht vergezzen
der kuenc, er enwolte enbizen.
nu kunde er sich sere vlizen,
daz man so der ritter pflaege
daz ez wol an den eren laege.
swa die ritter da sazen,
da sie des nahtes azen,
dar giengen sie aber sitzen.
mit zuehten, mit shoenen witzen
daz ezzen man dem kuenge truog.
man gab da mere danne gnuog.
da was vil der trahte,
und warn die maniger slahte.
an keinr stat man nie gaz
baz. der kueshe und der vraz
heten vil gnuog die beide.
da was kein dane sheide:
ez was gelich gemezzen
daz trinken und daz ezzen.
da man enbizzen hete,
waz ritterlich da taete?
sie begunden urlaubes gern.
< des wil ich iuch nit gewern,>
so sprach der kuenc malfer.
< ir sit erste komen her
und wolt ie sa von mir varn?
ir suelt die reise langer sparn
und bi mir beliben hie.>
< wir enmoegen, herre,> sprachen sie.
< sit ir nit beliben welt,
so ist min gunst iu so verselt
daz iu min dienst ist bereit.>
der ritter keinr da vermeit,
den vrawen wuerde von in genigen,
da gein ir danken sie nit verswigen.
die geste rumten ez vil gar.
vil manic wol geflorte shar
mit rotte fuorn hin und her,
als ie was des mannes ger
und stuont sines hertzen sin.
die ritter alle shieden hin,
daz kein vraeude da geshach
wan ein tantz, als ich e verjach.
ez was nit des landes site
daz man gaebe oder buhert rite
da zu keinr brutlauf.
ez ist den eren guot kauf
daz man ez hie zu lande tuot.
ez ist ein uebel behabet guot,
der ez behabet vor den eren.
wolde mich nu ieman leren
daz ich suoze iu gesagete,
wie der vil unverzagete
gewarb in vremdem lande
da nieman in erkande,
und was doch herre da worden!
er hielt des prises orden
und vil gar der eren leben.
er kunde lihen und geben,
swer ez von im geruohte
und sine gnade suohte.
er und sin vil reines wip
warn gar ein einig lip:
zwein gelieben wart nie baz.
diu liebe ir hertze also besaz
daz sie alles truren vloch
und wernde vraeude zu in zoch.
ir wille was gar gemeine:
der werde und diu vil reine,
der vest und diu vil guote
warn in einem muote.
swaz daz eine duhte guot,
daz was des andern muot
offenlichen und taugen.
ietweders hertzen augen
in des andern hertze sach.
nie kein ding under in geshach
wan daz wol ir eren zam.
sie warn heymliche ane sham,
mit shame vor den lueten.
der glose wil ich nit tueten:
denket drumme wes ir welt.
ich han ir liebe iu vil gezelt;
der was wol vierstunt mere.
mit hoch gelobter ere
lebten sie reine und shone
und wurben auch nach dem lone
der da nymmer kan zergan.
nu was sie komen in einen wan,
als noch gnuoge vrawen tuont:
ein gelust ir lip bestuont
der e nie in ir hertze kam,
daz etteswenne sie gezam
der vil suren hueltzinge
und anders maniger dinge.
dicke bestuont sie der gelust
daz sie vil suren kumbust
az fuer die perdise.
sie gluste gar der spise
die gerne eszent tragendiu wip.
nu was pentesilien lip
gar komen uz dem wane
und den zwivel worden ane
daz sie was worden swanger.
sie beite da niht langer:
dar zu malfer sie gie
vil nahe sie in zu ir gevie
und sprach:< dir sol nit wesen leit
daz dir wirt von mir geseit:
vil lieber man, ich trage ein kint.
min lip, min hertze in leide sint
daz ich dir ez han gesaget.> -
< und het des mich din lip verdaget,
so waer min lip so liep dir niht,
als min hertze sich versiht.
ich enwart nie dinges also vro,
daz got mit siner guete uns so
gnaedeclichen bedenket
und nit mit troste uns wenket
daz er uns ein kint kan geben.
liebiu vrawe, nu solt du leben
mit gemache swa du maht.
diz ist dins libes erstiu traht,
und bedarft huote deste baz.
got der sinen nie vergaz.
er hat unser nit vergezzen,
sit din lip hat besezzen
unser zweir reinen samen,
den wir von ein ander namen.
diu saelde mueze mir geshehen,
daz ich suelle die fruoht gesehen
die lit in dime libe.
ane sorge ich nit belibe,
e du gebers die reinen fruht,
die mir kan wenden leides suht.> -
< malfer, ich han den trost,
der adamen hat erlost,
daz er mir zu troste ste.
mir tuot diu buerde cleine we
da du mich hast beladen mite.
westes du, wie sanft ich ez lite,
din sorge mueste gar zergan.
du solt vro sin uf den wan
daz ich gebire in kurtzer zit
daz mime hertzen nahe lit.>
dar nach shiere kam der tag
da hin daz zil gemezzen lag.
manic wibes wewe sie bestuont.
sie tet, als die vrawen tuont:
< we mir, we und we!>
ir wewe der was deste we
daz ez was ir erste traht.
ir lip der was in cleiner maht
von den noeten die sie leit.
awe! was ist diu wipheit!
was uns leides ist beshert,
so ein liep uns widervert:
daz gelten wir mit leiden vil.
sie kam dicke an daz zil
daz man wande daz ir leben
dem tode waer gegeben.
sie wand sich her, sie wand sich hin,
und sprach:< trost, engel cherubin!
du bist der mir daz geriet
daz ich von dem magtuome shiet.
des gedenke wol! du waer ez bote.
und hilf mir, daz ich hin zu gote
getroestet werde in kurtzer vrist.
ich weiz wol daz der sueze crist
mir hilfet, ob du in wilt biten>.
von dem engel nit wart vermiten,
er entroste sie zuhant,
sa daz er von noeten sie enbant,
und des kindes sie genas.
aller tugende ein adamas
lag ane maht und ane sin.
man gab daz kint der ammen hin;
die tet im swaz sie solte gar.
nu heten sie genomen war,
weder daz kint moehte sin
ein knabe oder ein maegetin.
da was es ein shoener knabe.
fuer war ich daz vernomen habe
daz groezer was daz selbe kint
danne diu vierjaerig sint.
diu gitikeit da gebot,
daz liefen nach dem boten brot
me danne zweintzec wip.
ir einer was so snel der lip
daz sie daz botenbrot gewan.
niht ich iu daz gesagen kan,
gab man ir luetzel oder vil?
fuer war ich daz wol sprechen wil
daz malfer von dem maere
vil gar wart leides laere,
daz diu vrawe so wol genas
und daz daz kint ein knabe was.
dem kinde ein wip nit tohte:
so vaste ez sugen mohte
daz zehen wip dem knaben
kume mohten spuennes haben;
daz was sins vater art.
nu belanget die vrawen hart
daz sie gesach nie malfer,
nach dem was irz hertzen ger.
malfer da niht enlie,
hin zu seiner vrawen er gie
und vragte sie der maere,
ob ir not zergangen waere.
sie sprach:< was mir leides war,
daz ist da von zergangen gar
daz unser zweier arte
nach dinem vater rennewarte
an dem libe ist geslagen;
daz kan leide mich entsagen.
sin ellen fuer sie alle trat.>
mit vlize malfer do bat
sine hertze lieben vrawen,
daz sie in lieze shawen
ir beider suezen samen.
sehs vrawen shiere kamen:
daz kindelin sie brahten.
als sie im do genahten,
an einen arm er ez nam
und sprach als im wol gezam:
< wol mich dirre reinen fruht!
ellen, triwe und sueze zuht
die sint dich geborn an.
rennewart, din werder an,
dem was an ellen nit gelich.
do was din uran heymerich,
der fuerste von naribone,
über alle prise ein krone:
ich enmag dir niht gezeln.
got kunde uns saelden vil verseln,
daz du hast mannes bilde.
truren ist mir da von wilde
und vraeude min gesinde.>
< wie tuon wir nu dem kinde>?
sprach do pentesili.
< ob ez din wille si,
so sueln wirz taufen lan.>
< herre, daz ist guot getan.>
do sprach diu kueniginne:
< herre, wie stant dine sinne?>
da sprach der kuenc sa zehant:
< kerubin tet mir bekant
naehtin da ich vaste slief,
da rief er biz mir entlief
der slaf gar von dem libe.
er sprach: « malfer, ich shribe
an den rugge dime kinde
sinen namen, des nit erwinde,
ez enwerde also genennet
also diu shrift tuot dir bekennet ».> -
< vil hertzelieber malfer,
heiz dir den knaben bieten her!
nu ruoche shawen die shrift!
ez ist ein saelicliche gift
die im got gegeben hat.>
do sprach malfer:< hie stat
« johannes » und anders niht.>
< wol uns der reinen geshiht,>
sprach diu vrawe gar gereinet.
< wie suoze got dich meinet,
sun, daz du dich genannes
zu dem herren sante johannes,
der ist ein ewangeliste.
herre byshof, in kurtzer vriste
so suelt ir nennen den knaben
als iu sagent die buochstaben.>
der byshof tet des man in bat.
er den reinen knaben stiez.
johannem er den shoenen hiez.
man mohte da wunder shawen:
ein man und zwuo vrawen,
da sine toten worden sint,
die erhuoben kume daz kint
von der vil grozen swaere.
ich wil kuertzen iu daz maere
und snelle sagen ir beider leben,
daz in von gote was gegeben.
malfer und sin reines wip,
den lebte beiden der lip
so reine, do sie ersturben,
daz sie e hie erwurben
dort daz here paradys
und hie hochgelobten pris.
malfer der lebte shone
und hete gar sine krone
gewaltecliche und ane var,
ich enweiz wie manic jar.
nu was worden ir beider kint
so stark daz was gar ein wint
diu sterke der sin vater pflag,
wol zwuo an sime libe lag.
sich kunde nieman im erwern.
drien kuengen von den wilden mern
von malfern wart gesaget,
er waer stark und unverzaget.
daz wolten sie versuochen da
und fuorn gein melitropia,
da malfer gar was herre.
diu maer ershullen verre,
daz sie wolten komen her.
do daz erhorte malfer
und johannes sin fruht,
er sprach:< vater, des leides suht
sueln wir sie alle leren
und balde gein in keren.
dest war, sie muezen tot geligen!
ich truwe wol an in gesigen.
du waenst, vater, ich si ein kint.
miniu jar so gesterket sint
daz du ez niht gelauben maht:
min jugent hat so groze maht,
ob din lip mit mir vaehte,
daz ich dich, vater, braehte
mit slegen lihte an die vart,
daz baldewin noch rennewart
nie in die not dich brahten,
da sie beide mit dir vahten.
striten daz ist gar min ger.>
des antwurte im malfer:
< sun, du solt dine jugent
haben in vil gantzer tugent.
daz kan diner art gezemen
und niht von hohem prise nemen.> -
< vater, diner guoten lere
der gewinne ich pris und ere.
ich sol sie gerne merken
und in daz hertze serken,
daz ich sie behalten muege.
ob ein getriwer man mich zuege
der nihtes mich bestuende,
ich waer gerne tuende
swaz er mir guotes riete.> -
< sun, einer richen miete,
der dich muoz wol genuegen,
wil ich dir drumme fuegen.
sun, ich wil dich ez wizzen lan:
daz beste harnash ich han
daz ie mannes lip gewan.
ein kuenc was mins anen an,
den nante man tanchanysen.
ez enist nit geworht von ysen,
ez ist gar von rotem golde
und wart gegeben zu solde
tanchanysen durch minne.
ez was ein kuenginne:
jerechie von zolegarab
daz harnash tanchanysen gab.
ez ist lange hie behalten:
von dem alten an den alten
ez ist gewesen ein erbeshaft.
ir keinr nie gewan die kraft
dz er ez getragen moehte
under allem dem geslaehte.
da ist ein stange bi gelegen,
diu kan so grozer swaere pflegen
daz sie nymmer zehen man
mohten getragen von dan,
und ein helm, der ist so hart
daz nie swert so guotes wart
daz im geshaden kuende.> -
< mich belanget gar der stunde
daz ich ez nit han gesehen.>
< daz sol in kurtzer zit geshehen,>
sprach diu kuenginne wert.
< sun, so lit da bi ein swert:
swer daz fueret in den sturm,
ez si man, tier oder wurm,
zehant als er daz swert ersiht,
sun, so getar er sich weren niht.>
nu kam er hin da daz harnash lag.
swie vil diu stange swaere pflag.
er zucte sie uf als einen stab.
vil vraeuden daz in beiden gab,
dem vater und der muoter.
sie sprach:< sun min vil guoter,
wol mich daz ich dich ie gebar!> -
< wizze, muoter, kume ich dar
da sint die von dem wilden mer,
ich slahe sie und al ir her.>
die stange er nider leite.
mit dem harnashe er sich cleite.
hosen, helm und halsberg
warn daz richiste werg
daz ie kein hant geworhte.
< sun, wis gar ane vorhte:
swa du sist in den striten,
nieman getar din erbiten,
daz wizze, hertze liebes kint.> -
< muoter, ich wil da sie sint
und des nit langer beiten.
wilt du dich nit bereiten,
vil lieber vater malfer?
wizze daz, und koment sie her,
so sin wir gar geshendet.
ich bin des unerwendet,
ich enwelle swa ich sie vinde.>
malfer sprach zuo dem kinde:
< beite, sun, biz morgen fruo.> -
< ez ist billich, daz ich tuo,
vater, swaz dich dunket guot.
doch truret mir des hertzen muot,
swa von der pris uns swachet
und grozen shaden machet.>
< sun, swaz an prise uns shante,
ungerne ich dich des wante,
ich enlieze dichz gar anden.> -
< ich getruwe unser beider handen,
und sie vil lasters lere.> -
< sun, ich bin noch unverzaget.
rehte als ez morgen taget,
so sueln wir gein in gahen
und mit slegen also enpfahen
daz sie gar muezen sterben
und wir den pris erwerben.
daz wizze, sun johannes.
wol mich, so du volle mannes!
din lip danne der krefte pfliget
daz kein kraft dir wider wiget.
sun, vil hertze lieber knabe,
tu durch mich daz harnash abe!
wir sueln biz morgen haben gemach.>
johannes vil suoze sprach:
< vater, ich tuon swaz du wilt.
wizze daz min hertze spilt
morgen gein der lieben zit,
daz ich versuoche wie der strit
kan mit slegen gruezen.
miniu jungen jar diu muezen
in der jugent versuochen daz,
wie grimme ist vintlicher haz.>
gemaches sie do pflagen.
gein strite ir ding sie wagen.
des morgens da der tag ershein,
da fuor nieman mit in zwein,
mit dem vater und mit sime kinde,
wan der was ir gesinde.
wol drizec tusent ir doch was,
der keime nihtes gebras
swaz ein ritter haben sol.
< diz tuot mir in dem hertzen wol.>
johannes vil suoze sprach,
da er die ritter vor im sach
so wol bereit gein strite:
< ich enweiz wes ich hie bite,>
sprach er,< vater, shawe hie:
shoenr her gesach man nie
danne wir von den unsern han.
ich wil in gotes namen bestan
die gar verfluochten heiden
und von dem leben sheiden,
ich gewinne shaden oder frumen.
an swelhen heiden ich mag komen,
fuer war der muoz des todes wesen.
wir sueln keinen lan genesen.>
da mit kert er gein in dar.
nu heten sich mit maniger shar
gesatzt die heiden wol zu wer
und kerten gein der kristen her.
da johannes daz ersach,
hin zuo malfern er sprach:
< vil lieber vater, la dir zaeun.
wir sueln mit toten so bestraeun
daz velt daz ez nieman gesehen mag.
ich wil slahen keinen slag
was der die heiden toetet.
diu erde wirt so geroetet
daz alytshantz nie roter wart,
da din vater rennewart
tote vil manigen heiden.> -
< wir sueln uns, sun, nit sheiden
und uf ein ander warten.>
niht langer sie ez do sparten,
der strit von in wart erhaben.
da die heiden den knaben
gein in ilen vaste sahen,
da begunde in nit versmahen,
sie enliezen gar die wer
und fluhen hin uf daz mer.
swelher sich da versumde,
des hertze daz leben rumde.
johannes ir doch vil ersluog
mit der stange die er truog,
und sin vater, kuenc malfer.
< awe! daz wir ie komen her,>
sprach von gamarone lymis.
< wir han bejaget hie den pris
des unser gote sint geshant,
mahmet, hamon und tervigant.>
ditz sprach er uf der fluehte.
malfer mit siner fruehte
die heiden toten sere.
daz halbe teil oder mere
der sarrazine da tot gelag.
manigen ungefuegen slag
tet johannes der junge.
ich waen, er da erswunge
mit slegen wol sine lide.
ez wart gesheiden ane vride:
die da erslagen lagen,
keinr rache dar nach pflagen;
die uf dem mer da waren,
die sach man so gebaren
als sie niht rechen wolten
den shaden den sie da dolten.
die kuenge alle entrunnen.
die kristen da gewunnen
ane striten groze habe.
johannes der starke knabe
sprach zuo dem kuenge malfern:
< vater, swes ich wolle gern,
des ensolt du mir versagen niht.> -
< sun, swes din munt vergiht,
daz ist dir vil unversaget.
mir ist, sun, an dir ertaget
vil gar mins hertzen wunne.
der sueze got mir gunne
daz du lange muezes leben,
so ist mir saelden vil gegeben.
nu sprich wes du welles gern:
des kan din vater dich gewern:> -
< vater, da wil ich des biten,
( ich han ein wenig hie gestriten)
daz iwer lip mir daz fuege
daz ich strites mich genuge,
und da man setze sich zu wer.
wir han erslagen ein michel her,
der gesluog nie keiner slag.
da von ich nit wizzen mag,
bin ich kuene oder ein zage?
wizze, vater, daz ich bejage,
sol ich leben, hohen pris.
ich mag vor leide werden gris,
daz lebendig die heiden
von uns hin sint gesheiden.> -
< johannes, sun vil guoter,
nu var zu diner muoter
und hoere drumme irn rat.
fuer war nymmer sie verlat,
sie enrate dinen willen gar.
wizze daz ich cleine spar
weder daz guot oder den lip
und din muoter, daz reine wip,
swa von din pris sich meret
und zuht und tugende leret.> -
< vater, din antwurte ist guot.
dar nach diu werg beidiu tuot,
du und diu liebe muoter min!
wir ensueln hie nit langer sin.
des enwil ich nit enbern,
an dise rittere wil ich gern
teilen gelich den gewin.
das ist rechte ritters sin.
er ist uns sanfte komen an:
und wuerde ich ymmer zu man,
so muezet ir in gedienen baz,
ane zwivel wizzet daz.>
da mit sie dannen kerten,
als sie ir hertzen lerten,
und fuorn hin gein ephesus.
ir vart was niht umme sus:
ir lant sie wol erratten;
vil heiden sie entsatten
von dem leben in den tot.
diu kuengin ez in beiden bot
minnecliche und vil shone.
sie truog der eren krone
ir vil wol gereinet lip.
ez enwart nie wiplicher wip
danne was pentesilie.
an die stat ich gerne nie,
da ist ein wip diu eren pfliget
und sich ir wibheit nit bewiget.
johannes zuo der muoter saz.
siner ger er nit vergaz,
er begunde an sie gern,
als er tet an den kuenc malfern.
da diu muoter daz erhorte,
vil vraeuden ir daz storte;
in dem hertzen sie ershrag.
groezer liebe nie gepflag
kein muoter gein ir kinde.
< vil lieber sun, erwinde
der bete der du an mich gerst.
ob du, sun, mich des entwerst,
fuer war so muoz ich tot geligen.
da von la mich gesigen,
vil lieber sun johannes!
swanne du gemannes,
daz du wirst zweintzic jar alt,
so bist du stark und ellens balt.
und wizze daz din groziu kraft
twinget vil der heidenshaft.> -
< muoter, ich wil bliben,
mine zit bi dir vertriben:
git ez an vraeuden dir gewin,
so si min gernder muot da hin,
den ich zu hertzen hate.
muoter, uz dime rate
wil ich nymmer komen fuoz.>
< so ist mir alles leides buoz,>
alsus sprach diu kuenginne.
< min hertze und mine sinne
han ich gar an dich gewant.
wizze daz du manic lant
mit gewalte noch erstrites,
ob du der zit erbites.> -
< ich truwe got der gnaden wol.
gerne ich mich behueten sol
daz ich mit keiner shulde
verliese gotes hulde.
lere ich die heiden sterben,
da mit wil ich erwerben,
swenn ich tuon des todes ker,
daz mir daz paradys vil her
gebe diu reine trinitat,
diu die rehten behalten hat.>
malfer gieng dar zu in
und sprach:< sun, sich vraeut min sin,
daz ich von dir han gehort
also wol gereintiu wort,
daz du got so minnest,
da von du noch gewinnest
hohen pris und riches guot.
got dir manige gnade tuot,
daz wizze, bi dinen ziten.
wir sueln noch vil gestriten
mit den verfluohten heiden.
ez wirt noch von uns beiden
ertoetet manic sarrazin.
ir lant diu muezen heizen din,
swaz uns der ane merket.
so sich din jugent gesterket,
so kan uns nit vor genesen,
dem wir gehaz wellen wesen.>
da diu rede under in geshach,
der sun zu dem vater sprach:
< vater, nu sueln wir shone leben.
beide lihen und geben
sueln wir, swer des ruochet
und unser gnade suochet;
daz ist min wille und auch min bet.>
dem vater daz vil sanfte tet
daz er nach siner art sluog.
nie milter hertze man getruog
danne sie beide truogen.
ob sie vil luete ersluogen
oder ob sie vil strite gestriten,
daz buoch die sage hat vermiten
gein mir daz ichz nit enweiz.
diu kuengin sich mit vlize vleiz,
wie sie volle zuege ir muete.
diu sueze, reine, guote
begunde an kuenc malfern
und an ir sun mit vlize gern
daz ietweder so hie wuerbe,
als in der lip erstuerbe,
daz sie gotes hulde haeten.
ob sie daz beide taeten?
des enweiz ich niht die warheit.
daz buoch hat mir des nit geseit
wan daz malfer hie so gewarp,
da sin reiner lip erstarp,
daz er hie verdiente daz
daz sin reiner lip da paradys besaz.
nu han ich iu gar geseit
malfers liep und auch sin leit.
daz buoch fuer war von im saget
daz man uf erde nie betaget
der groezerr tugende wielte
und baz sin pris behielte
ane alle missewende.
mit der warheit ich verpfende
daz nie ritter tiurer wart.
da er fuor des todes vart,
da starp mit im sin reines wip.
ez wart so leidig ir der lip
daz sie lag vor jamer tot.
daz leit fueget nu nit die not
keime wibe, daz ist min wan.
da her ihz nit gehoeret han.
nu han ich iuch gar besheiden
von de gelieben beiden,
wie die hie gewurben.
so reinecliche sie sturben
daz sie got behuset hat
al da daz paradys stat.
wie johanne nach im gelanc?
ob er der lande vil betwanc,
oder wie er anders wuerbe?
ob er iht shiere stuerbe,
oder ob er lebte lange stunt?
daz tet mir niht daz maere kunt.
da von ist ez ungesaget.
des lip ie was unverzaget
nach hochgelobten eren,
an den wil ich nu keren
mit disem suezen maere.
e ich daz verbaere,
ich beguende in aber gruezen
mit reinen worten suezen,
ich woelt e ane huben gan;
daz wizzet alle ane wan.
welt ir nu hoeren maere guot?
so twinget hertze und muot,
daz siez gerne hoeren.
ich wil doch shiere hoeren
daz ich kein getihte mache.
ich wil leben mit gemache
und nymmer buoch getihten me.
wizzet fuer war, ez tuot we,
swer groze maere tihtet.
nu hat sich min sin verpflihtet
daz ich diz buoch volle spreche
und ez mit worten zeche,
daz ez sol ein ende nemen;
daz kan zu tuonne mich gezemen.
nu getruwe ich gotes guete,
daz sie mir min gemuete
an sueze sprueche twinge,
daz ihz anz ende bringe,
daz ez blibe ane shame.
ich woerhte sanfter an der rame,
und het ich in der kintheit
minen vliz dar an geleit,
danne ich suoze tihten sol.
ich weiz fuer war daz got vil wol
kan der sinen shone pflegen.
wie rehte hat erz gewegen,
daz willehalmes geswigen was
und ein wort nieman von im las,
und seite nit wan von malfern.
nu enwil des got niht enbern,
er ensi der abentuere wirt,
daz im daz buoch wider wirt
rehte in der bluenden zit,
dar an vil siner saelden lit,
daz alles daz in vraeuden stat
daz wehset oder daz leben hat.
daz kumt auch mir zu guote.
ich wil mit guotem muote
daz min kunst und auch min sin
zu rate werden under in,
daz ich daz ende so gesage
daz ez gote und iu behage,
wan ez get nu an diu maere
diu zu hoern werdent swaere:
sie sagent von grozen leiden.
sich wellent zwei gelieben sheiden,
die so geliebet waren
daz sie beidiu gar verbaren
swaz leit dem andern fuogte.
ir ietweders sich nie genuogte
des andern suezer minne.
mit hertzen und mit sinne
ir triwe was ane ahte
daz sich ir liebe ie mahte
von ein ander gesheiden.
die liebe was in beiden
daz ein wunder lag dar an:
keinem wibe wart nie lieber man,
noch gewan man ie lieber wip.
sie zwei heten einen lip:
sus warn sie gar vereinet.
ir leben was so gereinet
daz niht lebten lieber zwei.
owe und hey a hey!
daz die gelieben suezen
sich nu sheiden muezen,
der reine und diu vil reine!
nu hoeret wen ich hie meine:
ez ist kyburg und der markys.
von jaren waren sie so gris
daz sie den tot entsazen.
ir leben sie dicke mazen
durch des todes vorhte,
der sie des lebens entworhte,
e daz sie umme ir shulde
erwuerben gotes hulde.
hie huob sich jamer und not,
da sich diu sueze reine bot
kyburg in gernder wise
zuon fuezen dem markyse
und begunde sere weinen.
er sprach:< was sol diz meinen?
stet uf, liebiu vrawe guot!
ich bin der vil gerne tuot
swaz du gebuetes, vil saelig wip,
wan daz nymmer sich min lip
gesheidet von dime libe.> -
< markys, mir armen wibe
sult du verzihen keiner bet!
gedenke, ob ich ie getet
dar an din wille, herre, lag.
minen vater, den voget von baldag.
liez ich durch dine minne.
ich hiez ein kuenginne;
daz liez ich durch dich, saelig man,
und swaz ich vraeuden ie gewan,
dar zu miniu hohen kint,
die mir liep noch hiute sint.
daz han ich alles durch dich verlan.
ich wil nymmer uf gestan,
dun sprechest: « ich wil dich gewern
swes din munt an mich kan gern. »> -
< nu sage mir wes du welles biten.
ich han selten daz vermiten
swes du mich ie gebaete,
ich waer der daz taete.
gewer mich e ich dich gewer
des ich an dich, vrawe, ger.
stet uf! wir sueln sitzen gan
und, vrawe, hie nit langer stan
und bite mich da swaz dir behage.
du weist wol, swaz ich dir versage,
daz ich des niht gewinnen mag.>
diu vrawe da nit langer lag.
sie stuont uf und gie von dan
mit ir vil hertzeliebem man.
sie sazen mit ein ander nider.
diu vrawe sa zehant kam wider
mit bete an den markis.
< ich entuons niht keine wis,
ich enwizze e was du meines,
ob du joch ymmer weines.>
da sie daz wort erhorte,
ir vraeude ez gar zerstorte.
der bete sie vil gar gesweig.
in die shoze sie im seig
und lag unversunnen.
sie tet als sie wolt kunnen
da von ein gahes sterben.
wie begunde der markys werben?
er lief nach eime brunnen.
do der wart von im gewunnen,
den gantzer tugende nie verdroz,
daz wazzer er in den munt ir goz.
sie begunde mit den augen sehen;
< waz ist, herre, mir geshehen?>
sprach sie zu dem markyse.
< vil suezer man, nu prise
an mir din vil hohen art.
dir wirt von mir vil gar enbart,
wes ich, herre, wil biten dich.>
< liebe vrawe min, nu sprich!
ich wil vil gerne dich gewern,
wilt du betlichen gern.>
sie sprach:< herre, ich wil dich biten,
daz vernim mit guoten siten!
du solt erlauben mir ein leben:
ich wil der welte mich begeben
und in eine cluse ziehen,
und alle wunne vliehen,
und werben nach gotes lone.
wir leben gar zu shone
mit trinken und mit ezzen.
willehelm, nu ruoche mezzen
daz wir haben jare vil:
uns ist nahe des todes zil,
daz solten wir besorgen.
uns ist gar verborgen
wanne er zuo uns slichet
und uns daz leben entwichet.
sin wir danne in missetat,
so wirt unser nymmer rat.
daz bedenke, herre markys!
du volges mir und bistu wis.> -
< kyburg, la die rede sin,
hertze liebiu vrawe min.
wilt du daz ich lebende
mich din si begebende?
also leret mich nit min sin,
wie vil ich doch geleret bin.
ich weiz wol daz geshriben stat:
« wer sin e zu rehte hat,
dem mag sin sele baz genesen
danne der clusner wesen. »
kyburg, reine saelig wip,
du bist mir als min selbes lip:
gewaehen der bete nymmer me.
swer rehte lebt mit siner e,
des sele vert zu dem paradys.> -
< gedenke, herre markys,
min vil hertzelieber man,
gewaehen der bete nymmer me.
da du gevangen laege:
wie shone ich din do pflaege,
und waz ich eren durch dich liez,
als mich die hertzeliebe hiez,
( ich hete arbeit genuog)
die ich, herre, gein dir truog,
da ich dir kam zu troste
und von der prisun loste.
in grozen noten ich da was,
e zu termes der palas
und orense wuerden dir.
des gedenke und erlaube mir
da von diu sele mueg genesen.
ich wil got des bitende wesen
daz er uns nit laze sterben,
e wir sine hulde erwerben.>
willehalm vil shone sprach:
< kein wunder groezer nie geshach
an wibe, danne an dir ist geshehen.
kyburg, ich muoz dir des jehen,
du hast vil durch mich erliten.
auch han ich des niht vermiten,
ich entaete swaz din wille was:
da ich den ersten brief las
der mir von dir wart gesant,
liebiu vrawe, des wis gemant,
daz ich so gar do taete
swes an dem brieve du baete.
ich was dannoch nit zu wis
und hete bejaget cleinen pris.
des twang mich din gruezen
daz ich begunde buezen,
swa was verjaget min ellen.
kyburg, ich wil dir zellen
swaz ich durch dich han erliten.
min lip nihtesniht hat vermiten:
swaz der brief kunde verjehen,
daz sie gar von mir geshehen.
nu hoere was daz waere:
ein muzer spaerwaere
brahten mir dine boten,
und du woltes von den goten
dich durch minen willen nemen,
des kunde dich durch mich gezemen;
und daz ich fuer orense rite
und mit tybalde da strite,
und mich da vahen lieze.
ich tet als du mich hieze.
dins gebotes nit verdarb:
da mir der lip niht erstarb
und daz ich wart gevangen,
vil gnade hastu begangen
an mir, reine, saelig wip.
er hete ertoetet mir den lip,
niwan daz du mich nertes,
min leben dem tode wertes.
da ich do gevangen lag,
diu reiniu guete min so pflag
daz ich lebende shiet von dan.
da ich von diner helfe entran,
und mit her hin wider kam,
und daz lant tybalde nam,
do was din wol gereinet lip
uf orense, saelig wip.
do rante ich an die porte dar:
da du wuerde des gewar,
da enspartes du die porte.
do was zu tagreborte
tybalt und terramer.
vrawe, ich han dich mer
gemant danne du mich habes getan.
dinen mut den solt du lan.
din lip an mich der dinge gert,
und wirstu der von mir gewert,
so muoz michz got benoeten
und mit gewalte toeten.> -
< willehalm, din guete ist guot,
daz din wol gereinter muot
niht wider gote keret.
sin kunst dich wol geleret
daz min wille fuer sich gat.
der here geist dich nit erlat,
du enmuezes mit mir saelden pflegen
und der welte dich bewegen.>
da mit sie do beide swigen.
kyburge er in sorgen lie
swes sie willehalmen bat.
ir beider vraeude diu was mat,
beide des wibes und des man.
willehelm von kyburge dan
in manigen gedanken gie.
kyburge er in sorgen lie
und trurte harte sere.
nu kam diu gotes lere
willehelme gar in den sin:
< von gote ich dicke geeret bin.
gein dem wil ich nit verzagen.
er hat mir in minen tagen
geholfen dicke uz grozer not.>
kyburge er sine hende bot,
da er sie in leide vant.
er sprach:< diner vraeude pfant
wil ich loesen( ez ist versat)
da mit, swes din munt mich bat,
daz ich dich des wil gewern
und der welte mit dir enbern.
daz riet mir den diu maget gebar
und alle ding erkennet gar.> -
< wol mich, lieber willehalm!
ezn gesprach nie dins mundes galm
kein wort daz suezer waere.> -
< ez werdent leidiu maere
der diet in proventzale
vil dicke, niht zu einem male,
daz ich wil von in sheiden.
sich beginnent aber die heiden
vaste suochen mit ir her,
so enist nieman der sie wer.
daz tuot mir in dem hertzen we.
awe ymmer und awe!
waz ich eren lazen muoz
durch den vil heren goten gruoz!> -
< markys, wie redes du so?
du solt ymmer wesen vro,
daz din got geruochen kan.
gedenke, ellenthafter man,
daz din hertze ist unverzaget.
du hast in der welte bejaget
vil manige hohe wirde.
gein der welte girde
sol lazen din versunnen lip.> -
< awe! kyburg, reines wip,
waz wizes du uns beiden?
ja tut vil we daz sheiden
daz man von grozen eren tuot.
wir zerten baz unser guot,
wan daz wir nemen die kartat;
unser art daz missetat.> -
< willehelm, ruoche gedenken
du enprisest erste dinen pris,
wilt du an gote wenken.
willehelm, ruoche gedenken
daz er dich geshaffen hat.
diner staete sere missestat
und shendes gar din kuenne,
wirdes du ein aptruenne.
gedenke der suezen worte
die ich ietzunt von dir horte
dich vil suoze gein mir sprechen.
wilt du din geluebde brechen,
daz du got entheizen hast,
von allen den saelden du stast,
der bedarf diu sel und der lip.
vil lieber herre min, nu blip
an gote mit staetem muote!
daz kumt uns gar zu guote
gein dem der die helle brach.
weistu, herre, daz er sprach:
« des suenders todes wil ich niht.
mir ist leit, ob ez geshiht.
ich wil daz er sich bekere,
da mit sin leben mere. »
die gnade hat er uns gegeben.
willehelm, du solt din leben
setzen in des hymels tor,
daz ez dir iht si beslozzen vor.>
des antwurte ir der markis:
< vrawe, du bist niht so wis
als du vil niwens waere.
din hertze ist worden laere,
gewuenne du ie guoten sin;
und din gewizzen ist da hin,
swaz du der ie gewuenne.
du waere mins hertzen wunne,
nu bist du miner vraeuden shur.
die sueze die wil werden sur,
die hatte unser zweir minne.
du twuenge des mine sinne
daz ich rang nach hoher wirde.
ob ich ein muench nu wirde.
wes sol ich danne mich began?
bi mime guote wil ich bestan,
da von geben und lihen
und nieman niht verzihen,
swer ez wil durch got enpfahen.
kan dir nu, vrawe, versmahen,
daz du bi mir shone lebest,
nach dem leben und du strebest,
daz wil ich, vrawe, erlauben dir
und wenden niht dins hertzen gir.
ich enwil lengen niht daz zil:
swa du aller gernest wil
bliben, reine saelig wip,
dar sol beraten dich min lip,
daz du ez wol erliden maht.
awe der leitlichen traht,
die ich in dem hertzen nu
liden muoz, so, vrawe, du
von mir in die clusen verst
und enweist, wes du dich nerst!
we daz mime hertzen tuot.> -
< willehelm, dinen swaeren muot
solt du, lieber herre, lan.
den ich zu troste erwelt han,
der git mir mere danne gnuog.
daz kint daz diu maget getruog,
daz kan mich wol beraten.
ich tuon als die e taten
die sich von der welte zugen:
die hant daz sie gehaben muegen.
vil gar mich des genueget
swaz gotes gande mir fueget.> -
< awe! kyburg, awe mir!
als ich nu sheiden muoz von dir,
der sheit min hertze ymmer muet.
ein leit von dem sheiden bluet,
daz kan langen kummer bern
und mich des todes shiere wern.> -
< willehelm, ich han min leit,
daz wizze, vil nah hin geleit
und dole me keine not,
wan daz ich vuerhte daz dich der tot
begrife in den suenden.
got mueze dich des shuenden
swaz du im hast gelobt
daz du ez tuest. din sin der tobt,
ob du dich nit bekerest
und dine saelde merest.> -
< kyburg, tuo des ich dich bite,
da erestu dine wibheit mite.
belib bi mir kurtze stunt!
ich wil den herren machen kunt,
die sint in disem lande,
daz unser hertze stande
daz wir woellen von in sheiden.
mit hertzelichen leiden
wirt bevangen in der lip.
kyburg, reine saelig wip,
als wir urlaub genemen,
so kan mich mit dir gezemen
daz ich mich der welte begibe.
ob ich drumme ane dich belibe,
so stuerbe ich doch vor leide.
min sueze augen weide
waer du ie, liebiu vrawe.
ez wil uz mins meyen tawe
ein starker rife werden nu,
als wir, vrawe, ich und du
von ein ander sheiden uns.
got wil an mir sine kuns,
vil liebiu kyburg, zeigen,
daz er uz eime leigen
einn muench machen kan.> -
< willehelm, hertze lieber man,
du bist mir lieb und ich dir sam.
wizze daz unserr liebe stam
niht in dem hertzen mag verbern,
ern kuenne liebe an uns bern.
markis, vil lieber herre
wir enkomen nie so verre
von ein ander, ez ensi
min hertze dime libe bi.
so weiz ich wol daz du niht last
die liebe die du gein mir hast
gehabet lange stunde.
in dins hertzen grunde
bin ich lange her gelegen.
unser liebe kan der triwe pflegen,
biz wir leben daz sie wert.
als du hast an mich gegert,
des wil ich gerne biten.
wilt du in kurtzen ziten
markys, din ding verenden?> -
< kyburg, ich wil besenden
swaz herren hat diz wite lant,
und in allen tuon bekant
daz wir von in varen wellen,
unser ding dar nach stellen
daz uns got geruoche geben
dort daz ewige leben.>
kyburg was der maere vro.
do tet der markis also:
die herren er besante.
an vraeuden er sie pfante,
da sie vernamen sinen muet.
er sprach:< ir herren, ein ding tuot!
enbietet ez kuenc loyse
und gert daz er iuch wise
an einen herren der daz wer,
komen ieman her ueber mer,
des lip daz lant welle behern,
daz er ez getuerre wern.>
sie sprachen:< wir sin ungenesen;
sit daz wir ane iuch muezen wesen,
so muoz verderben gar daz lant
daz iwer manlichiu hant
vil dicke, herre, hat erwert
und manigem man den tot beshert.
der gotes trost uns wise.
wir sint mit kuenc loyse
an helfe gar verirret.
swaz disem lande wirret,
daz wert sin lip vil cleine.
vil suezer herre reine,
got mueze iuch geniezzen lan
swaz ir uns guotes hat getan.> -
< und han ich iu gedienet iht,
daz enriwet mich niht:
ir hat auch mir gedienet vil.
iuch alle ich des biten wil
daz maenneglich hie belibe,
biz daz minem reine wibe
gemachet werde ein cluse
bi der stat zu fameruse:
da blibet sie aller beste.>
diz taten do die geste.
nu die cluse gemachet wart,
da was langer nit gespart,
kyburg hin zu clusen gieng.
der markys sie umme vieng
vil guetlichen mit den armen
und sprach:< awe mir armen!
daz ich von dir sheiden muoz,
des wirt mir nymmer leides buoz.
mir kunde uf der erden
nymmer leider werden.
fuer war wil ich des jehen
daz ich dich lebendig muoz sehen
von mir sheiden, saelig wip,
ez sol verderben mir den lip,
ob got wil, in kurtzen tagen.> -
< willehelm, du solt din clagen
durch got und durch mich miden.
disen nider gurt von siden
den worhten mine hende
an dem drum und an dem ende,
den solt du behalten din leben.
ich wil darumme dir in geben
daz du gedenkes min da bi.
lis was dar an geshriben si!>
die buochstaben waren rotes golt.
< fuer war du daz wizzen solt
daz dir nymmer missegat
biz daz din lip den guertel hat.>
da er den nider gurt enpfie,
kyburg dar nach niht enlie,
sie gienge gein der clusen hin.
da wuohs dem jamer groz gewin
under den gelieben beiden,
da sie sich muosten sheiden.
mit jamer sie sich shieden.
nach gigen joch nach lieden
nieman da tantzen sach.
da daz sheiden under in geshach
und diu cluse wart beslozzen,
manig wange wart begozzen
von wiben und von mannen.
willehelm der fuer von dannen
in grozem hertzen sere.
wa hin der markis kere?
daz mueget ir hoeren gerne.
er kerte gein averne
zu prides, einer stat vil guot:
da hin stuont sines hertzen muot.
da lag ein closter bi der stat,
da got rennewart erbat
daz er gar wart suenden ane.
zu sante juliane
do was genant die zelle.
des pris ie hal vil helle,
ich meine den markysen,
den kunde got selbe wisen,
daz er sine hulde erwarb
e dan im der lip erstarb.
da der markys zu prides kam,
do tet er als im wol gezam:
er gieng da er den appet vant.
dem tet er sinen muot bekant
und gar der samenunge.
wie im dar nach gelunge?
daz mueget ir gerne vernemen.
den appet kunde des gezemen
swes da der markis gerte,
daz man in des gewerte.
willehalm der werde man
sine rede sus huob an:
< herre, ich bin gesheiden
von wibe und von guote beiden.
durch daz lange wernde leben
han ich vil guotes mich begeben.
herre, iwer kunst mich wise,
und dise pfaffen wise,
daz ich daz reht behalte
des iwer regel walte.
des wil ich niht zerbrechen
und, swa ich mag, gezechen
daz dem kloster kumet wol.
vil gerne ich daz werben sol.>
der appet sprach:< daz ist guot.
ist sus vereinigt iu der muot,
so suelt ir tuon daz harnash abe
und tragen, als unser regel habe,
blatten und muenches cleit.>
er sprach:< herre, ich bin bereit
ze tuonne swaz diu regel hat
und eime muenche rehte stat.>
des hertze missewende ie vloch,
uz dem harnashe er sich zoch
und sprach:< man soelte ez shone pflegen,
wol erziehen und ervegen,
so mag ez verderben niht.
waz ob lihte daz geshiht
daz man uns wil daz unser nemen,
so kan mich, herre, des gezemen
daz ich wil mit in striten.
sie gen oder riten
oder varn in shiffen,
werdent sie von mir ergriffen
von dem mer an den stade,
ez wirt vergolten uns der shade,
daz ez uns muoz genuegen
und in kan shaden fuegen.>
der appet sprach:< ir sprechet wol.
ich waene, ich iuch erkennen sol:
sit irz willehelm der markys,
der bejaget hat so manigen pris,
und der bruoder rennewarte
sin leit clagte so harte
und in mit im fuorte hin?>
er sprach:< der selbe man ich bin
mit dem er von hinnen shiet.
iwer gnade mich wol beriet,
daz ir mirz butet shone.
nach dem heren gotes lone
wil ich hie bi iu werben
und niht in suonden sterben.
ich bin die buoch wol geleret.
ein leit min hertze seret:
daz ich niht prister werden mag,
daz ist gar miner vraeuden slag,
und wilz ymmer gote clagen.
ich han manigen man erslagen
durch karln, den imparur.> -
< ir waret den vinden gar ein shur
und den vriunden ein letze.
vil shone ich iuch noch setze
in daz here paradyse:
wir sin beide worden grise
sit daz ich iuch jungest sach.>
der appet daz vil suoze sprach:
< nu mag ich niht enbern,
herre, ich enmueze iuch beshern
umme und eine blatten breit.> -
< min lip die kutten gerne treit,
dar zuo die breiten blatten.
ir suelt mich uf die matten,
lieber herre, heizen legen
und zuehtigen mit grozen slegen
swa ich daz vershulde,
daz fueget mir gotes hulde.>
der appet da daz nit verbar,
als einen muench er in beshar
und slauft in so in muenches cleit.
da er des alles was bereit,
er fuort in da man messe sang.
< nu engieng ich nie so gerne gang,>
sus sprach der unverzagete.
< swaz ich prises ie bejagete,
daz ist niht gein disen eren.
ir suelt mich alle leren
daz ich dem orden rehte tuo,
und daz ich spate und vruo
die tagezit rehte spreche
und kein gebot zerbreche
daz uns die regel kuendet.
min hertze mich des shuendet
daz ich gar tuende wese
da von diu sele ymmer genese.>
der appet sprach:< des lob ich crist
daz du so guotes willen bist
diner suenden werden ane.
getruwe sante juliane
ueber alle dine missetat!
wizze daz er dich niht lat,
er enhelfe dir sie ringen.> -
< meister, ich han gedingen,
ich und min vil saelig wip,
daz hie gelebe so min lip
daz ez uns got genade sage
an dem urteillichen tage,
so er keine erbaermde hat
ueber alle sine hantgetat.>
willehalmes des markis
des leben was in alle wis
vil kueshe und vil reine.
man vant in dicke eine
an siner venie mit gebet.
swaz er suenden ie getet,
die ruwen in vil sere.
durch die herren gotes ere
las er vaste und sang.
da bi was ymmer sin gedang
daz senen an kyburge lip.
da wider gedahte daz reine wip
zu aller zit an willehalmen.
ir dewederz sprach nie salmen
hin zu gote, ezn baete
daz er dem andern gnade taete.
daz was ie ir site gewesen.
nu begunde der appet kyllamesen,
da er ein jar da gewas
und vaste sang und las,
daz er pflaege der geste.
da zu waer er der beste
der in dem closter waere.
da er vernam daz maere,
daz muote in harte sere
und sprach:< durch gotes ere
han ich vil guotes mich bewegen.
woelte ich der geste han gepflegen,
so het ich provenzale daz lant
nit gelan von miner hant.
meister, lat die bete wesen!
ich wil hie singen und lesen
durch sante julianen
und suenden mich entanen.>
der appet sprach:< ez muoz sin.
bi der heren gehorsamin
so wil ich ez iu gebieten.>
die muenche im alle rieten
daz erz nit wider spraeche
noch die gehorsam zerbraeche,
er woelte komen in den ban.
< so vil ich wol der buoche kan
daz ich erkenne wol min ding.
ez sol ein starker baerting,
meister, pflegen der geste
von erste biz zu leste
und handeln harte shone.
mettin, prime, messe, none
sol ich hie helfen singen,
mit gebete dar zuo bringen
daz ich verdiene gotes hulde
und verkorn si min shulde,
so diu sele von mir var.> -
< bruoder, ir verlieset gar
swaz ir gesinget oder geleset,
die wile ir in dem muote weset
daz ir nit leistet daz gebot.> -
< tuon ich danne wider got,
so wil ich min kriegen lan
und buezen swaz ich habe getan
nach iwer gande, meister guot.>
< daz ist rehter muenches muot,>
so sprach der appet und bevalch
im den tuetshen und den walch.
willehalm da niht enliez,
er tet swaz in der appet hiez.
hin zu dem gasthuse er gieng,
da er manigen man enpfieng
vil harte minneclichen.
den armen und den richen
er ez vil guetlichen bot.
guoten win und shoenes brot
gab er in und spise vrishe,
guot vleish und groze vishe,
und anders maniger slahte.
da bi, swenn er mahte,
so was er ie zu kore,
und sprach da gar sin ore
die er vil wol kunde.
verdriezen in begunde
daz er des gasthuses pflag.
in sinem muote er sich bewag
und gieng fuer den appet hin
und sprach:< meister guot, ich bin
uf iwer gande her gegan.
ir suelt der pflege mich erlan
der ich lange han gepflegen.
ich woelte der zelle mich bewegen,
e ich ir fuerbaz pflaege.
mir ist der lip zu traege
von manigen jaren worden.
dar zu muoz ich den orden
leider dicke brechen
und wider die geste sprechen,
so ist stille solte swigen.>
er begunde nider sigen
fuer sine fueze an die knie.
< ich wil ymmer ligen hie,
ir enwellet mich gewern
des min munt an iuch kan gern.>
die rede er guetlichen sprach:
< herre, ez ist min gemach
gar zu senfte und zuo guot.
meister, in der minne tuot
des ich iuch gebeten han.>
< nu stet uf! ez si getan,>
sprach der appet vil sueze.
< daz ir fuer mine fueze
bruoder willehalm, ie gelaget,
der wirde mich betraget,
die kan unfuoge mir fuegen.
des valles moehte genugen
loysen den romaere,
daz er vor im geshehen waere
von einer also hohen art.
und lebte bruoder rennewart,
er raeche an mir die unzuht
daz ich gerner laege an der suht.
aller pflege erlazen sit,
bruoder, iwer lebens zit!>
willehelm im vil tiefe neig.
da mit ietweder stille sweig.
nu braht dem apte maere
ein bruoder, was sin vorstaere,
und swuor bi siner triwe,
daz maniger daz holtz hiwe,
der ez niht hawen solte.
und swenne er daz wern wolte,
so woelten sie in erslahen.
< ez wirt von baumen und von rahen
manig fuoder druoz geladen.
herre, man tuot iu soelhen shaden
daz irs nit mueget gelauben.>
< swer wil diz closter rauben,
meister, daz suelt ir wenden
und etteswen dar senden,>
sprach willehelm der werde man.
< niemans ich erdenken kan,
bruoder, den ich sende dar,
der ez getuerre nemen war.> -
< meister, diene ich gote dar an,
so wil ich sin der selbe man,
der behuetet so den walt
daz nymmer baum wirt gevalt,
da ensi iwer urlaup bi.>
< ich wil iuch machen suenden vri,>
sprach der appet,< sunder wan.> -
< meister, so wirt nymmer span
in dem holtze vershroten,
oder man muoz mich toten
her in daz closter fueren.
ich enalze nieman rueren
mit gewalte eine ruote,
sit ich mit dirre huote
verdienen mag daz paradys.>
da mit fuor der markys
von dem closter in den walt.
do hatte er shiere so gestalt
daz nieman da getorste laden
kein fuoder im zu shaden.
daz geshuof sin groze dro.
eines tages kam ez also
daz in wiste eins baumes val
da man im daz holtz verstal.
da in kurtzer stunde
zu suochen er begunde
die ez getan da haten.
nu vant er die ez taten,
da sie mere holtzes hiwen.
er sprach:< iuch sol geriwen,
sammir sante julian,
der shade der mir ist getan.>
da sprach einer under in:
< bruoder, ir sit ane sin
und werbet ir enwizzet was.
komet ir her naher baz,
wir geltenz iu mit slegen so
daz ez der rugge wirt unvro.>
er sprach:< sol diz shelten
mir minen shaden gelten,
daz waer gar ungefuege,
swer mich da zu sluege:
mins shaden ist doch zu vil.> -
< ob iwer munt nit lazen wil
die draeulichen teiding,
ez geriwet iuch alten baerting!
kan iuch toren des gezemen
daz ir uns nuenen wellet nemen
sunder dankes hie ein pfant?
rumet balde daz gewant,
den beltz und die kutten!>
vil sere sie in phnutten
und begunden in vaste stozen.
man sach die nase im grozen.
sin muot der wart verwandelt.
er sprach:< der mich so handelt,
da missetuot ir, herren, an.
ich bin ein armer closter man,
so sit ir werde knappen.
ich were nu shiere die kappen,
daz ez iuch gar geriwet
daz ir ie daz holtz gehiwet,
daz muoz gelten iwer leben.>
er begunde in mit der fueste geben
manigen ungefuegen slag.
nu sah er daz ein rone lag
bi im harte nahen.
da hin begunde er gahen:
er zucte in uf vil shiere
und sluog der nuene viere.
die fuenfe liefen balde
von im. vor dem walde
da hatte er sie engahet.
er sprach:< fuer war iu nahet
der tot von disem aste.>
er sluog uf sie vil vaste
groze slege ungezalt.
< ich wil befriden disen walt
vor iu. ir muezet ligen tot.>
den ast er vil hohe bot
und sluog sie alle da mide.
sus gulten sie des closters wide.
er liez sie ligen und kerte von in.
er ilte gein dem closter hin.
der appet in von ersten gesach,
hin zu den muenchen er sprach:
< dort kumt der holtzwarte,
und wundert mich vil harte
waz her sin komen meine.
min angest ist niht cleine
die ich gein siner kuenfte han.
ich vuerhte daz er habe getan
daz baz waer verlazen.>
da sie in der ahte sazen,
er kam zu in gegangen
und wart vil wol enpfangen
von dem apte und swer da saz.
der appet sprach:< was meinet daz,
bruoder, daz ir gienget her?
an iwer guete ich des ger
daz ir mirz geruochet sagen.>
er sprach:< da han ich erslagen
vil starker manne nuene,
und waren daz larruene:
sie wolten mich beraubet han.
not wernde habe ich ez getan.
sie hiwen in dem vorste,
daz ich eishen do getorste
fuer den shaden an sie ein pfant;
da sluogen sie uf mich zuhant
mit grozen stecken vaste.
da kam ich zu einem aste,
da mit den lib ich werte
und in den tot besherte.
alsus ist ez mir ergan:
den walt ich so behuetet han
daz nieman hawet drinne ris.>
< awe! vil lieber markys,>
sprach der apt und weinde.
< got dir sin helfe ersheinde,
daz sie dich niht hant erslagen:
des wil ich gote gnade sagen.> -
< sit ich nu, herre, si genesen,
so lat an iwern gnaden wesen
daz ir mich drumme buezet.> -
< deste wirs dich nymmer gruezet
in sinem paradyse got.
ez ist fuer war sin gebot
daz der man were daz sine.
ez waren doch sarrazine
die dich des strites noten
und da mit sich selben toten.
din lip der heiden nit sluog;
sie sluog der den diu maget truog:
des kraft was in dem aste.
nymmer tag din lip gevaste,
darumme die sint tot gelegen.
gang dane! enpfach den segen
der den antlaz uns git.
an dir vil unsers heiles lit.>
willehelm zu dem appet gieng.
da er den antlaz enpfieng,
hin zuo dem appet er do sprach:
< ez ist ze guot min gemach
in dem walde gewesen.
cleine gesungen und gelesen
han ich sit ich kam da hin.
sit ich nu ledig worden bin,
so suelt ir setzen min leben
und daz boeste ammet geben
daz hie in dem closter si.
ich wirde nymmer suenden vri
biz ich pflige hoher dinge.
zu chore ich lise und singe
als ich vil billiche sol,
und pflige doch der pflege wol,
swa ir mich, meister, shaffet zuo.
mich dunket billich daz ich tuo
swaz den convent dunket guot.
der man selten missetuot
ob er suochet wisen rat.>
< sit din muot nu also stat,>
hintz im do der appet sprach,
< daz du vliuhes daz gemach
und wilt mit ungemache leben,
so sueln wir dir ein ammet geben
des hie nieman pflegen wil.
wir han huenre harte vil,
diu solt du uns besliezen.
kan dich der pflege erdriezen,
so sueln wir dich gar erlan
waz wir ammet hie han.> -
< meister, ez ist min gerndiu ger,
lihet mir diu huenre her.
ich bin da mit wol beraten.
ich heize sieden und braten
niwe eyer swenne ich wil.>
der rede wart gelachet vil,
die er tet in shimpfe hie.
der appet do des nit enlie,
ern lihe im diu huenre dar.
der nam er also guote war
daz er ie verlos ein ei.
der hatte manig sper enzwei
gestochen daz der huenre pflag,
dar an ich wol kiesen mag
daz got mit der welte tuot
alles daz in dunket guot.
awe! daz willehelmes lip
und kyburg daz reine wip
alsus gedigen waren
daz sie durch got enbaren
der lande und grozer eren!
daz kunde er sie wol leren
daz sie diz kurtze leben
umme daz lange hant gegeben.
nu was kyburg diu guote,
diu reine, staete gemuote
in dem leben ahte jar,
da an sie kam des todes var,
daz er sie von der welte nam.
den suezen got des gezam
daz er sie vil shone enpfieng.
da ir ende hie ergieng,
da willehelm daz maere
vernam daz kyburg tot waere,
daz clagte er harte sere.
ern vriste da nit mere,
er ilte fuer den appet hin
und jach:< lieber herre, ich bin
beswaeret so mit leiden
daz ich wil hinnen sheiden,
kein menshe nymmer me gesehen.> -
< bruoder, was ist iu geshehen?
daz ruochet mich wizzen lan.
bruoder, wer hat iu getan?
der muoz varn von hinnen
oder iwern gruoz gewinnen.> -
< nein ez, vil lieber herre.
hoert was mir anders werre:
min liebes wib die ist tot,
die vil dicke groze not
durch minen willen hat erliten.>
der appet in begunde biten
daz er verkerte sinen muot,
daz ane im nieman duhte guot.
er sprach:< ich enblibe niht,
was darumme mir geshiht.
ich wil von hinnen sheiden.
ich getruwe wol in beiden,
gote und der muoter sin,
daz mir werde ir helfe shin,
und beshern mir die lipnar.
ich enweiz nit war
sich mein gemuete keret.
ich weiz wol daz mich leret
der geshuof den anevang und daz drum,
daz ich shiere da hin kum
da min lip beliben sol.
der weste was ich leides dol,
der wizze mir nit daz ich bin
durch triwe worden ane sin.
sit min liep ist tot gelegen,
so enwil ich niht wan leides pflegen.
auwe! kyburg, auwe mir!
von dime tode stirb ich zwir
( ich bin hie an vraeuden tot)
so mir danne des todes not
den lip hie nu ersterbet.
die toede han ich geerbet
von dime tode, reines wip.
awe! daz mir niht der lip
von dem leide erstirbet!
din tot an mir erwirbet,
daz ich mich wil gar begeben
alles des der lip sol leben:
vishe, kaese, dar zuo daz brot.
daz gebiutet mir din leider tot.
ich enwil den lip mit nihte nern
wan als mir got kan beshern.
ich wil von den lueten wesen,
biz der tot mich lat genesen;
des hat sich min lip bewegen.
meister, gebt mir iwern segen
und lat mich von iu varn!
got mueze iuch alle wol bewarn.
ich enweiz noch war ich wil.
got weiz baz danne ich daz zil,
ob ez verre oder nahen ist.>
er bleip da niht langer vrist.
do dannen shiet er eine,
der kueshe muotes reine
kerte ern weste war.
got in selbe wiste dar
da er in bliben hiez.
willehelm gar war liez
swaz er hete entheizen gote.
alle tage der gotes bote
sinen gebresten bedahte,
der im vil spise brahte.
diz was in eime walde groz.
ob in der wile da bedroz,
daz solt im nieman wizen,
wan swenne er wolte enbizen,
so enhet er brot noch den win.
nu tet im got vil dicke shin
daz er im genaedig was.
gewan er ie witen palas,
des gebrast im da vil harte.
abe manigen baume er zarte
mit wizen handen linden:
uz breiten langen rinden
kunde er ein huetten machen
al umme von drin vachen,
daz der regen, wint noch sne
im nymmer dinne getaete we.
der fuerste dicke unsanfte lag.
durch den er sich des bewag,
der kan an nieman wenken.
er kunde wol bedenken
wie willehalm in meinde.
da von er im besheinde
sin notdurft vil shone.
vil lange vor der none
was im sin spise bereit,
ein twehel wiz fuer in geleit,
dar uf ezzen und daz trinken.
ern doerfte nieman winken
der im den becher buete.
derz briete oder suete;
daz was im vil unbekant,
oder ez hete dar gesant,
den er gesach nie mit augen,
er wolte sich im nicht augen,
wan als er gaz, sa zuhant
diu twehel vor im verswant.
von dem wunder er ershrag.
sins gebetes er doch pflag.
er bot die hende uf gein gote
und sprach:< dins geistes bote,
got herre, mich des wise
wie ich die reinen spise
umme dich gedienen mege.
gar die sinne ich dran lege
wie ich getue daz dir gezeme
und daz din guete mich verneme.>
der reine manige venie tet
und dar zuo manig hoch gebet,
wan der vil sueze reine
was aller luete alleine;
da von ez in nieman wante.
kein sin vriunt nach im sante
weder durch helfe noch durch rat.
er sprach:< vil here trinitat,
nu ruoche verkiesen ob ich ie
in der welte daz begie
da von ich diner hulde enbar:
daz ruoche gein mir verkiesen gar.
du solt mich, herre, gruezen.>
vil manigen salmen suezen
sprach er da in gotes namen.
ern dorfte sich vor nieman shamen.
wer sach ez was er da getet?
sin kuertzwile was gebet.
daz treib er die naht und den tag
wan so er slafende lag.
daz leben het er fuenf jar.
nu was im bart und har
gewahsen uz der maze lang
und von der graewe worden blang.
gar zergangen was sin cleit.
er hete an den lip geleit
von birken duerre rinde.
dem heymriches kinde
was der walt wol worden kunt,
wan er vertreip vil manige stunt
in dem walde so in verdroz.
ein leit sin hertze doch besloz:
daz leit was kyburge tot.
der tot diz leben im gebot
und diz strenge ungemach.
sin auge menshe nie gesach,
sit daz er von prides shiet.
diu gotes gabe in bereit,
so daz er nit hungers starp
und daz paradys erwarp.
diz leben der reine gerne leit.
sin lip die tat gar vermeit
diu gotes lone nit gezam.
eins tages er gegangen kam
in dem walde an einen pfat:
den gang in vrau saelde bat,
er muoste den gelauben wern.
ez was ein kuenc mit grozen hern
komen in getauftiu lant.
matribuleiz was er genant
und was sun terramers.
vil suezer got, du kers
alle ding swar dir behaget.
loys der kuenc was nah verzaget,
daz er sich rihte niht zu wer
gein dem matribuleizes her.
nu begunde er vragen vaste
den heimlichen mit dem gaste,
ob lebte noch der markys.
und lebte der, der kronen pris
der wuerde niht enpriset.
< mins hertzen sin mich wiset
daz ich in wil heizen suochen.
waz ob got kan geruochen
daz man in vindet, ob er kan
leben? ich wil tusent man
senden in getauftiu lant.
swer in vindet, ich gibe des hant
tusent mark und dannoch mere.
ich setze in an die ere
die shilt und der helm hat.>
do sprach gar des kuenges rat:
< herre, uns dunket alle guot
daz ir so maenlichen tuot.
nu sumet niht den lieben wan,
den wir gein siner kuenfte han.>
der kuenc nit langer beite:
tusent man er bereite
und swuor den daz er taete
als er gesprochen haete.
sinen brief truog ie der man.
da enwas nit me geshriben an
wan daz im der kuenc enbot
gar der kristenheite not:
und als er daz vernaeme,
daz er zuo troste kaeme
dem taufe und der krone gar.
nu nam vrau saelde ir eines war,
daz er willehelmen vant,
als ich iu tet e bekant,
da er in dem walde gie.
da ich e daz maere lie,
da wil ich komen wider an.
willehelmen den reinen man
sach der garzun gein im komen,
da von sin maht im wart benomen:
da er in also ruhen sach,
vor vorhte er ensach noch ensprach.
willehelm gieng balde dar
da er lag, und wart gewar
daz er truog ein brief vaz.
der wol verdahte niht vergaz,
er nam den brief druz und las
waz dar an geshriben was.
da er in gelesen hete,
den brief er wider leite.
der ie was gein prise snel,
der nam des knehtes barel
und goz im in den munt:
mir ist daz nit worden kunt,
waz ez wazzer oder win.
sich enthielten diu augen sin.
der kneht sach den fuersten an.
willehelm sprach:< vil saelig man,
du solt mich nit entsitzen,
bist du bi rehten witzen.
ich bin ein cristen als du bist.>
er sprach:< gelaubet ir an crist,
so wil ich gar ane angest wesen,
ich muege wol vor iu genesen.>
der markis sprach:< nu ruoche mir sagen,
der sage solt du nit verzagen,
wannen bistu her gevarn?
die vergiht solt du nit sparn.
ez kan dir nit gewerren.>
er sprach:< einen weg vil verren
bin ich da her gegangen.
woelt ez iuch nit belangen,
ich sagte iu werdiu maere,
was min werben waere.> -
< ich hoere ez gerne. nu sage an!> -
< herre, ich suoche einen man,
den weiz ich wa ich in vinde.
nymmer ich doch erwinde,
ich envinde in ob er lebende ist.> -
< du muezest in in kurtzer vrist
vinden, des gan ich dir wol.
din munt mir in nennen sol.> -
< ez ist willehelm der markys.
durch den hat der kuenc loys,
herre, tusent boten gesant.
man suochet in ueber aelliu lant
die hant den tauf enpfangen.> -
< du bist gar wol gegangen:
ich bin willehelm genant.
min lip sich cleine hat geshant
daz diu roemshe kuenigin
von arte kan min swester sin.
sage mir was loyse werre.>
er sprach:< vil lieber herre,
die heiden sint her ueber mer
komen mit einem grozen her
und hant belegen paris.
und sit irz der markys,
wie sit ir danne sus gedigen?
der witze ist iu verzigen,
daz ir alsus nackent gat
und niht an iu gewandes hat.>
< ez hant zerzerret die dorne,>
willehelm der hoch geborne
sprach:< ich han die sinne gar.
daz ich bin gewandes bar,
daz machet daz min kranker lip
nie gesach man oder wip,
daz wizze, in fuenf jaren.> -
< wie welt ir danne gebaren,
komet ir da luete sint?
herre, sehent iuch diu kint,
da von ershricket in der muot,
daz ez in gar unsanfte tuot.
herre, ich han geshimpfet vil.
an iwer gnade ich sprechen wil.
ob irz sit der markys,
so hoehet erste iwern pris.
helfet wern uns daz lant,
und werde nit der tauf geshant.
diu tat iuch hohe priset.> -
< sage an, wer hat dich gewiset
also rehte zuo mir her?
ich waene wol, ez taete der
der alliu ding erkennet gar.
ob ich mit dir von hinnen var,
war sueln wir danne keren?
kanst du mich daz geleren?> -
< lieber herre, ich enkan ez niht.
min lip im des lere giht
der genant ist diu trinitat,
mich da her gewiset hat.
er ist vor allen witzen wis.>
do sprach willehalm der markys:
< volge mime rate!
ez ist talang zu spate:
bliben hie biz morgen!
uns enbindet lihte von sorgen
der dich da wiste her zuo mir.> -
< ich tuon swaz gebietet ir,
daz wizzet, lieber herre guot.
ez stet also, swaz ir tuot,
des bin ich iu gehorsam.>
der garzun sinen brief nam
und gab in willehelme dar.
er sprach:< ich weiz diu maere gar.> -
< ist ieman vor mir komen e?> -
< nein ez, niht. da dir was we,
den brief ich uz der buehsen nam.
da ihn gelas, min hertze erkam,
daz mir nah was geswunden.
paris daz wirt enbunden
gar von des kummers bande,
vinde ich sie imme lande.>
der markys do des nit enlie,
gein sime huse er do gie.
daz was gar ane spise.
do sprach zu dem markyse
der kneht:< ich bin in grozer not
und vil nahen von hunger tot.> -
< trut geselle min, nu bit,
biz daz ez kome an die zit,
daz ez uns got berate.>
< got herre, daz tuo drate!>
sprach der garzun und saz.
< habt ir keiner slahte maz
wan als ez iu got beshert?
wer ist der die luete nert?>
do sprach zu im der markys:
< daz tuot der hat daz paradys:
der kan geben und nemen.>
nu kunde in des gezemen
daz er dem markyse sin reht
sante. do ersach der kneht
daz brot und gute trahte.
niht langer er do mahte
gebiten, er enaeze.
ob der here geist vergaeze
daz er was selb ander?
niht. ir beider spise vand er.
was daz niht ein zeichen?
der kneht begunde reichen
zu dem fuersten in daz vaz.
daz liez der fuerste ane haz
und tet im alle maze wol.
der kneht wart guoter spise vol,
und dar zuo er vil vaste trank
und sprach:< er habe ymmer dank
der uns so wol beriete!
der vater dem sune gebiete
daz er morne daz selbe tuo
und daz geshehe vil vruo.>
der markys guetliche sprach:
< lieber vriunt, nu habe gemach
hinaht als ez wesen mege,
und lig als ich mich selben lege.>
der kneht sprach:< ich han genuog.>
diu augen er zu samne sluog,
von der muede er shier entslief.
der markys hin zu gote rief:
mit hertzen er in mante,
daz er im sine gnade sante
und im daz geruohte enbarn,
ob er dannen soelte varn
oder da beliben mer.
< du solt tuon den hinker,>
alsus sprach ein stimme dar,
da er was entslafen gar.
< din lip nymmer girret
und wizze, swaz dir wirret,
daz dir got der vil sueze
mit siner helfe daz bueze
und dich nymmer wil verlan.
daz wizze wares sunder wan.>
da mit diu stimme gesweig.
willehelmes hertze hoher steig
von dem troste der im was
komen, der heizet messyas.
des morgens, da der tag uf gie,
willehelm do des niht enlie,
er huebe sich uf sine vart,
die im von gote was entspart,
daz er die kristen loste
mit siner gnaden troste.
willehelm kunde des nit lan:
swa er ein uncrut sach stan
daz er hete getreten nider,
daz rihte er shone hin wider.
swa er danne ein crut sach
dem man guoter arte jach,
daz liez er liegen als ez lag.
warumme er der taete pflag?
daz kan ich iu gesagen wol
als ihz nu sagen sol.
iuch duhte lihte gar zu lang,
sagte ich iu den umme gang
den er in dem walde tet.
vil manige venie und gebet
tet er in sinen jaren.
sine sinne niht verbaren,
sie endienten gote vil sere.
nach siner gnaden lere
gieng er vil gar ane vrage
vil valde und niht trage,
biz er kam fuer den walt.
da wart sa von im entwalt.
warumme? daz wil ich iu sagen.
er sprach:< wiltu nu bejagen
groz guot an kuenig loyse,
so tuo als ich dich wise.>
daz riet er sime gesellen.
er sprach:< ich wil entwellen,
daz ist gar min wille.
sihest du dort die ville?
dar inne wil ich din beiten.
heiz mir den kuenc bereiten
guetiu cleit von sharlachen!
dar zuo heiz mir me machen
ein hemde und ein nider cleit,
und sol daz shiere sin bereit.
du solt mir me noch bringen
volatinen, und muege er springen.
ich getruwe wol loyse
daz er mit guoter spise
in wol habe behalten.
und kan er triwe walten,
er leistet swaz er dir gehiez,
da er dich sendens niht erliez.>
der garzun tet des er in bat.
ich waen, er cleiner tritte iht trat,
er begunde wite shriten.
vil gar in kurtzen ziten
kam er zuo loyse hin
und sprach:< ich weiz wol daz ich bin,
herre, iu und gote willekomen,
als ir diu maere hat vernomen
diu ich bringe in diz lant.
mich hat her vor zu iu gesant
der werde markys willehalm.
ir gehortet nie so gerne galm
gen uz keinem munde,
herre, in langer stunde.> -
< bon mey, tsheitis, nu sage an
hast du funden den werden man,
so ist dir wol gelungen.>
die ritter dar naher drungen,
waz er maere sagete:
< vil saelden dir ertagete,
ob din lip den werden vant.
und ist er komen in diz lant,
daz ruoche mir shiere wizzen lan.
swaz ich dir gelobet han,
des wirt din lip von mir bereit;
daz wizze mit der warheit.> -
< herre, kan iuch des gezemen
daz ir gerne woellet vernemen
waz er iu bi mir enbot:
cleider von sharlachen rot
suelt ir im shiere senden.
mich dunket, er welle wenden
swaz iu die heiden leides tuont.
stet sin muot noch als er stuont,
da er mich von im sante:
vil vaste er mich do mante
daz im balde waer bereit
ein hemde und ein nider cleit,
und daz ir liezet shinen
iwer triwe und volatinen
im sendet, muege er springen:
so sol ich im in bringen.
daz sol geshehen shiere.
vil cleiner mile viere
sint dar, herre, da ich in liez.>
der kuenc loys balde hiez
daz oersh volatinen holn.
man sach nie deheinen voln
wiltlicher me gebaren,
der waer von siben jaren:
er was veizt und wol gereht.
do daz ersach der kunde kneht,
er sprach:< nu ist iwer not
zergangen, wan sie muezen tot
ligen, swelhe sint heiden.
so bin ich von im gesheiden.>
daz maer harte lute ershal
in der heiden her ueber al,
daz der markys komen waere.
daz wart in also swaere
daz sie ez entsazen sere.
der was von terramere
geborn, da von in sorge kam
da ez im gar die vraeude nam,
daz was der kuenc matribuleiz.
loys sich mit vlize vleiz
daz er den markysen,
den hoch gepristen wisen,
wolte also enpfahen
daz augen nie gesahen
ritter an siner komenden vart
der ie baz enpfangen wart.
nu liez loys die heiden
ane taedinge von im sheiden
und sprach:< hoeret minen sin:
gar ane angest ich des bin
ir muezet iuch hinnen sheiden
mit hertzlichen leiden,
sit der markys ist komen.
sin kunft hat mir benomen
swaz mir leides ie geshach.>
ein heiden wert hintz im sprach:
< welt ir den markys gesehen,
so lat, herre, daz geshehen
daz wirn mit iu shawen,
des hant hat verhawen
vil manigen helm und shilt:
an prise nieman fuer in zilt,
fuer war der ie cristen wart.>
< ich wil erlauben iu die vart,>
sprach kuenc loys.< nu wol dan!>
< gnade, reine saelig man,
daz wir des iwer urlaub han.>
bomesheitis kam gegan
und sprach hin zu loyse:
< herre, irn sit nit wise,
daz ir beitet hie so lange.
ich vuerhte daz belange
den markysen sere.>
der kuenc beite niht mere,
gein dem markyse er reit.
der bote sprach:< ich wil diu cleit
vor dar fuern, daz ist guot,
daz er sie an sich getuot,
e ir komet, da ich in liez.>
volatinen er do hiez
im dar geben an die hant
und reit hin da er den vant
der was vor shanden wol bewart:
der hete daz har und den bart
wol gestraelt und getwagen.
< disiu cleider suelt ir tragen,>
sprach bomesheitis und bot sie dar,
ein hemde clein, wis gevar,
und dar nach ein nider cleit.
einn nidergurt der fuerste heit,
den gab im diu marcgraevin.
den zoch der reine selbe dar in.
zwuo hosen leit er an diu bein,
ab den rote varwe shein.
da er getet diu cleider an,
ez enwart nie baz geshicket man
dan da er sich gegurte.
der bote im da antwurte
zwene sporn harte guot
und einen rich geworhten huot.
den satzte uf der fuerste wert.
er bot im dar sin liebes swert,
daz tshoyuse was genant.
der fuerste nam ez in die hant
und begunde sin ecken shawen.
er sprach:< du hast verhawen
manigen helm und shilte vil.
aber ich daz versuochen wil,
ob ich die cristen muege ernern
und heiden vil den tot beshern.>
man zoch im volatinen dar.
der was veizt und vil gar
bereitet nach dem wunshe wol.
er sprach:< manige kummers dol,
volatin, han wir erliten.
ich han dicke dar geriten
da ich wande daz min leben
wuerde dem tode gegeben.>
da der fuerste druf gesaz,
under im getet er nie baz:
er hete gar die tugende
der er pflag in der jugende.
vil wol daz sime hertzen tet;
ich waene, venie und gebet
hete gelazen sin gedang,
da volatin so wite sprang.
loys gein im geriten kam
als eime kuenge wol gezam.
da er in aller verste sach,
hin zu den rittern er do sprach:
< ich wil durch den vil werden
erbeizen uf die erden
und gende in enpfahen.>
die ritter alle des jahen,
swaz er im eren taete,
daz er reht dar zuo haete.
zuhant er ab dem oershe saz.
willehelm des selben nit vergaz,
von im wart auch erbeizet.
< der werde gruoz mich heizet,>
sprach er,< daz ich tot gelige
oder den heiden an gesige.>
sie begunden vaste gahen.
vil suoze wart daz enpfahen
daz dem markyse da geshach.
loys harte suoze sprach:
< gote willekomen und mir!
got der mueze lonen dir
daz du mir bist zu staten komen.> -
< herre, iu ist vil unbenomen
swaz ich iu gedienen mag.> -
< ez ist gar miner saelden tag:
daz ich dich gesehen han,
da von min leit muoz zergan.>
der markys vil suoze sprach:
< swaz iu leides ie geshach
oder leides noch wirret,
ir sit des unverirret,
daz enwelle ich helfen rechen.
herre, ich wil durch iuch brechen
die gehorsam die ich gote enhiez,
da ich die welt gar varen liez
durch kyburge daz reine wip:
da der erstorben was der lip,
herre, daz tet mir also we
daz ich die welt nymmer me
vor jamer gesehen wolte.
da mich iwer bote holte
da ich in dem walde was,
zehant als ich den brief gelas,
da fuor ich mit dem boten dan,
der iu vil wol gesagen kan,
wie geshaffen was min leben.
des han ich mich durch iuch begeben.>
< nu lone dir got!> sprach kuenc loys.
< wol dan! wir sueln gein paris.
du solt gemaches pflegen,
ungemaches dich bewegen.>
da wart langer niht gebiten.
nu het der kuenc niht vermiten,
sin lip der kunde shaffen
daz leyen und pfaffen
uz gein dem fuersten giengen
und in shone enpfiengen.
der byshof selbe gein im gieng
und mit dem heiligtuome in enpfieng.
do daz ersahen die heiden,
sie begunden dannen sheiden
und sagten disiu maere
dem kuenge, daz komen waere
der werde markys willehalm.
da er vernam des maeres galm,
da von er also leidig wart
daz in gerau dar diu vart
die er hete dar getan.
er sprach:< wie sol ez uns ergan?
ich weiz wol, er erwindet niht,
e uns der tot von im geshiht.>
daz hertze im so sere ershrag
daz er soelher vorhte pflag
daz er wande niht genesen:
< swaz wir langer hie gewesen,
daz nimt uns lib und guot.>
< ob ir daz waegste tuot,>
sprachen die in da sahen,
< wir sueln des vaste gahen
daz wir komen uf daz mer.
er erslehet gar daz her:
nymmer er des erwindet,
swie uns sin lip hie vindet.
im ist diu nase gewahsen lang.
ez ist niht anders sin gedang,
wan wie er uns den tot getuo.
bliben wir biz morgen vruo,
so sin wir alle verlorn.
wir han die gebaerde an im erkorn
diu uns fuer war kan sheiden,
bliben wir, von den beiden,
von dem libe und von dem guote.
swes iu nu si zu muote,
daz lat in kurtzer zit geshehen.
hetet ir in als wir gesehen,
ir blibet kurtzer stunde.
er sprach uz sinem munde,
swelhen heiden er ersaehe,
daz zu sterben dem geshaehe.>
der kuenc sprach:< nu ratet zuo,
waz ich laze oder tuo:
daz beste ich selbe niht enweiz.>
< herre kuenc matribuleiz,>
sprachen sie alle geliche,
der arme und der riche,
< da sueln wirz hie rumen
und uns niht langer sumen.
daz ist daz beste getan.> -
< der mich der vart hete erlan,
ich enwaer niht komen ueber mer.
awe! daz ein michel her
einen man so gar vliehen sol!
daz stet den goten niht zu wol.
waz ob miner swester man
ein got selbe wesen kan,
daz man in so entsitzet?
min lib ist des enwitzet
daz ich in eime zwivel bin:
var ich vor vorhte nahtes hin,
des han ich ymmer shande.
blibe ich in dem lande,
so vuerhte ich daz der cristen got
mir fuege laster und spot,
als er vil dicke hat getan.
wol uf! ich wil den zwivel lan
und balde tuon den hin ker,
als tet min vater terramer,
der auch dem markyse entran.
so michel her er nie gewan,
ern mueste doch entrinnen
und lasters vil gewinen
und shaden harte groz.>
daz velt zu alytshantz lag bloz
von den verfluohten heiden,
die dannen kunden sheiden
mit vil harte grozer maht,
da in komen was diu naht.
waz daz niht ein wunder gar
daz sie waren komen dar
zu shaden gar den cristen?
got kan vil wol gevristen
die er die sine hat genant.
sus wart der franzen lant
erlost von der kuenfte gar
die der markys tet dar.
noch wil ich iu sagen mere,
da die heiden den hin kere
betalle gar getaten,
von der vorhte die sie haten
gein willehelme dem markyse.
nu kam in suezer wise
ein stimme, da der reine slief.
vil sanfte sie an in rief
und sprach:< ez sint die heiden
da von gar hin gesheiden
daz du in dem lande bist.
ich was bi dir in kurtzer vrist
in dem walde da du waere,
und tet dir kunt ditz mere
als dir hie ist geshehen.
tuo als ich dir wil verjehen,
daz kan dir saelde meren.
du solt von hinnen keren
und daz tuon vil shiere.
nahe bi mumbasiliere
ein vorste under eim gebirge lit.
da solt du dine lebenes zit,
daz wizze, beliben gar.
got der nimt din da war
daz ez dich muoz gnuegen.
sich beginnet din ding fuegen
daz du gote den dienst tuost
des du gein im geniezen muost.
ein closter du da machen solt;
darumme git er dir den solt
daz din sele ist genesen.
swaz ich dir vor han gelesen,
daz solt du tuon in kurtzem zil.
da mit ich von dir sheiden wil.>
diu stimme gesweig iesa.
der markys lag nit langer da.
er gieng hin da loys lag
und sich gein dem strite wag,
er und manic werder man.
er sprach:< markys, nu sage an
des ich dich hie vrage:
wie gebares du so trage?
ich waen, du wilt nit striten.>
< nein ich zu disen ziten,>
sprach der markys willehalm,
< mir hat geseit ein suezer galm
daz die unreinen heiden
alle sint hinnen gesheiden.
uns hat der here gotes trost
von der grozen arbeit erlost.
des sueln wir im gnade sagen,
daz muosten so gar verzagen
die heiden von sime gebote.
wizze, wer getruwet gote,
daz er in nymmer verlat.> -
< daz er uns so beraten hat,
markys, daz ist von dir geshehen.> -
< herre, nu heizet besehen
ob ich habe gesaget war.
ich wil mine lebenden jar
nymmer getuon kein luege.
ob ich, herre, iuch betruege,
daz waer an mir ein untat.
swaz iu min munt gesaget hat,
bi namen daz ist diu warheit.>
da mit der kuenc selbe reit
da die heiden warn gelegen.
sin hertze kunde vraeuden pflegen,
daz die verfluohten heiden
ane strit hin warn gesheiden. mit also grozer heris macht got die christenheit vorevacht.
da sie uf dem velde riten,
von willehalme wart nit vermiten,
ern lieze volatinen
in soelhen spruengen shinen,
als waer ein swert degen.
von ritters munde manig segen
wart dem markyse gegeben.
er het gelebet so sin leben
daz er in allen landen
was vri vor allen shanden.
nu sprach hintz im der kuenc loys:
< vil hertze lieber markys,
nu la dich niht betragen
des ich dich welle vragen:
min bote tet mir bekant,
den ich hete nach dir gesant,
warumme du daz taete,
swelch uncrut du nider traete,
din hant daz wider rihte,
und ahtes daz zu nihte
daz crut von guoter arte;
des wundert mich vil harte.> -
< war zuo min lip daz habe getan?
daz wil ich iuch wizzen lan,>
sprach der werde markys.
< herre, ich tet ez in der wis,
wer lieb unedels liute hat
und die edeln varn lat:
da hin han ihz gemezzen.
ir enwaert niht besezzen:
hetet ir die edeln behalten,
die unedeln da hin geshalten,
so kuende ez niht geshehen sin.> -
< markys, nu nim die triwe min,
daz mir leit ist daz ihz tet.
ich wil dir loben an diser stet
daz ich ez laze ymmer mer.>
da mit taten sie den ker
hin gein paris der stat.
loys willehelmen bat
vlizecliche und vil starke,
daz er widernaeme die marke
und swaz er wolte der lande.
er sprach:< daz waer ein shande
iu und gar mime kuenne,
wuerde ich ein abtruenne;
swaz mir got hat geboten
und enboten mit sinen boten,
im gehorsam ich des bin.
wa min sin sich rihtet hin,
daz wil min hertze iu enbaren.
ich wil in eine wueste varen
bi muntbasilier nahen,
da zu eime closter vahen
zu ere der reinen maget,
diu an helfe ist unverzaget,
swer ez reine an sie suochet.
ob ez crist, ir sun, geruochet,
so buwe ich da in ir namen,
des sich nit sol min sele shamen.> -
< nu sage mir, lieber kyllames,
wilt du nit erwinden des,
markys, du enwoelles dar,
wo wil ich dir geben gar
swes din lip bedarf dar zu.> -
< nein, ich wil spate und vruo
arbeiten vaste den lip.> -
< markys, mir vraeude nit vertrip!
des wil ich biten dich durch got.
ez waere gar der luete spot,
ob du min guot verspraeches:
die triwe du gar braeches,
die dir mir dicke erzeiget hast.
wizze daz du an mir begast
daz ymmer truret mir der muot,
ob dir versmahen kan min guot.> -
< herre, mir versmahet niht
swaz dienstes gote von mir geshiht.
daz ir im sendet, kum ich dar,
des nim ich also guote war
daz ez iu an der sele frumt,
so sie von dem libe kumt.>
des antwurte im kuenc loys:
< willehelm, lieber markys,
tuo ein ding des ich dich bite,
da meres du dine saelde mite:
ruoche sehen die swester din,
diu hat hertzelichen pin
nach dir, suezer man, erliten.
daz sie ein sterben hat vermiten,
fuer war da lit ein wunder an.
nu gewer mich, markys, lieber man,
so kan uns lieber niht geshehen.> -
< herre, ich wil sie gesehen,
ob ez hie bi so nahen ist,
wan ich wil in kurtzer vrist
komen da mir ist gegeben
ein heimuot al min leben.>
nu kamen sie hin in paris.
da begunde man den markys
vil vlizeclichen shawen:
werde ritter und vrawen,
der arme, dar zuo der riche,
die wunshten alle geliche
daz got in gar gewerte
swez er mit vlize gerte.
des werden man vil shone pflag.
da sich erluhte der ander tag,
gein kurtonie sie riten.
ungerne hete do vermiten
die was aller shanden bar,
sie enkaeme gein ir bruoder dar.
uf eim vil shoenen plane
diu reine, valshes ane
enpfieng ir bruoder vil suoze.
( mit so getriwen gruoze
man mich vil selten gruezet.)
der kuengin wart gebuezet
ir lange werndiu swaere,
und wart gar vraeuden baere:
ir bruoder kuste sie dicke.
mit gesueztem anblicke
sach sie in guetlichen an
und sprach:< awe! saelig man,
wa bist du so lange gewesen?
von diner kunft bin ich genesen,
dar zuo wer buwet daz lant.
got hat dich, bruoder, mir gesant:
du solt aber diner marke pflegen.> -
< vrawe, ich han mich bewegen
daz ich guot gewinne nymmer me.> -
< awe! bruoder, mir, awe!
was hast du gesprochen nu?
wir dahten, willehelm, daz du
bi uns bliben woeltes hie.> -
< da kyburg in die cluse gie,
sa zu dem selben male
verkos ich provenzale
und guotes vil und ere,
und wil nymmer mere
kein eigen guot gewinnen.
swanne ich nu sheide hinnen,
so wil ich varn an eine stat,
da menshen fuoz selten trat;
da wil ich mich ziehen hin.
swaz ich langer hie gebin,
vil unsanfte mir daz tuot.
ich weiz wol, got der ist so guot
daz er mich nit verderben lat,
als er mir dicke erzeiget hat.
siner gnade ich wol getruwe,
da ich siner muoter buwe,
daz er mir helfe dar zuo.
vrawe, ich wil morgen vruo,
daz wizzet, hinnen sheiden.
got helfe des uns beiden
daz wir sin hulde erwerben,
e daz wir muezen sterben.>
zwuo naht sie mit ein ander warn.
sie beide niht verbarn
gein ein ander rede sueze.
< got mir des helfen mueze,
bruoder, daz ich dich suelle gesehen,
daz enbliben sol geshehen.>
< vrawe,> sprach der markys
< ich woelte daz der kuenc loys
und ir, vil liebiu vrawe guot,
hetet gesetzet iwern muot,
daz iu zum besten kaeme,
so iuch der tot hie naeme.>
sie beide retden rede vil.
nu was ez komen an daz zil
daz willehelm der werde man
wolte sheiden von dan.
ein michel jamer da wart:
da unwendig was sin vart,
da sprach diu kuenginne:
< nymmer ich me gewinne
vor leide keinen guoten tag.
awe! daz ich niht sterben mag,
daz mir den tot nit got beshert,
sit min bruoder von mir vert!
nymmer ich daz ueber winde.> -
< vrawe, der clage erwinde!
ezn hilfet niht din clagender muot.
wir sueln im geben dar daz guot,
daz er buwet deste baz.
waz ob uns got ershaffet daz
daz wir die sele da ernern?>
< den muot mueze uns got beshern,>
diu kuengin vil suoze sprach.
der markys den jamer brach:
von siner swester er sich shiet.
an welhe stat sin vart vernomen e.
daz habt ir wol vernomen e.
mit im fuor dannen nieman me
wan sin geverte volatin,
der manigen kummerlichen pin
in sime dienste hat erliten.
got begunde er vaste biten
daz er in rehte wiste dar.
swes ern bat, des gewert in gar
diu vil reine trinitat,
diu groze barmunge hat.
nu was der markys shiere
komen zu muntbasiliere.
da begunde er durch stapfen.
nu wart an in ein kapfen,
daz er also eine reit
und an fuorte so richiu cleit:
michel wunder sie des nam.
einen jungen gaeteling gezam
daz er in vragte der maere,
wannan sin riten waere.
< was wilt du des, liebes kint?> -
< daz ir so wol gejaret bint
und iwer oersh in spruengen gat,
dem grawen hare daz niht stat.> -
< dirre rede sit ir ze jung.
waz irret iuch mins oershes sprung?
oder was shadet iu min gewant?
ich rite durch ein wites lant.
ob ich iu daz verzollen sol,
daz stet niht dem riche wol.
iuncherre, lat mich riten.
sol ich hie langer biten,
unser einen daz geriwen mag.
und woelte ich ymmer mere slag
geslahen uffe keinen man,
ir muestet von mir gen hin dan.>
nu kamen zuo gedrungen
die alten mit den jungen.
< waz sint disiu maere?>
sprach der stete rihtaere.
der markys willehelm der sprach:
< ich waene, diz ie man geshach
daz mir geshiht in dirre stat.
ich rite uf acker noch uf sat,
ich rite des riches strazen.
heizt mich riten lazen!
sit irz der potestate,
so rihtet mir vil drate,
daz mich der benoetet hat,
herre, der dort bi iu stat,
oder ich tuon etteswaz
daz vermiten waere baz.>
der rihter shone sprach:
< mir ist leit und ungemach,
herre, was iu geshehen ist.
daz ersehet ir in kurtzer vrist.>
er sprach:< wol uz der straze!
daz iuch got verwaze!
hie heltet der tiurste man
den diu welt ie gewan;
daz weiz ich warz sunder wan,
wan ihz dicke gesehen han
von im, niht zu einem male:
der markys von provenzale,
weiz ich wol daz ir daz sit.
ich sach iuch striten einen strit,
da manig ritter tot gelag.
iwer pris da fuer sie alle wag
die zu beider sit da waren.
hey! waert ir in den jaren
als do der strit geshach,
so waer erwant daz ungemach
daz uns ein rise dicke tuot!
er giht, er welle han daz guot
daz da hat der werde kuenc loys.
er ist gekeret gein paris
und waent vinden die heyden,
die dannen muosten sheiden,
herre, da ir kamet dar:
da entrunnen sie vil gar
von der grozen vorhte
daz iwer lip sie entworhte.> -
< nu rite ich von paris da her
die rehten straze, und daz er
mir uf dem wege niht bekam,
des ist min muot an vraeuden lam.
weste daz der kuenc loys,
da wir waren in paris,
daz waz an im ein unfuog,
daz er mirz nie zuo gewuog.> -
< herre, ez was im unbekant.
er kam erste in diz lant,
da wir in paris lagen
und grozer sorgen pflagen,
biz daz iwer kuenfte trost
uns von leide hat erlost.> -
< weste ich, ob ich in fuende,
eine wile ich erwunde
miner selden verte.
got mir den funt bescherte.
ich wil den risen suchen:
got mich des ruche beruchen
daz er von mir lige tot.>
zu sinen fuzzen sich do bot
manic wol geprister man:
< ob ez uns uwer gute gan,
wir wellen gerne mit uch varen.> -
< so sult ir niht langer sparen
daz er uns iht engange.
treit er iht eine stange?>
< ja, vil lanc und groz.> -
< ist er gewappent oder bloz?> -
< er hat kein waffen an.> -
< niht er sich danne erwern kan,
er enmuzze des todes wesen.
got der lat sin niht genesen,
daz ist min gedinge,
daz mir zu im gelinge.>
da mit waren sie bereit.
des pris schande nie verschneit,
sprach:< nu wol balde dan!
wizzet fur war, kom ich in an,
er tut uch nimmer mer leit
noch dar zu der cristenheit.>
nu begunden sie in suchen
in walden und in bruchen.
eines tages fugete ez sich so:
do sie quamen zu sande clo
( daz was umb einen mitten tac),
der rise slafende lac;
bi einem brunnen daz geschach.
der markis hin zu in allen sprach,
do sie in ligen sahen:
< uwer keiner sol dar gahen.
ich wil in uf wecken,
da mit uch niht erschrecken.>
den gantzer tugende nie verdroz,
der was gar gewaffens bloz
und vorhte niht doch den tot:
sin schilt daz was sin mantel rot.
nu gienc er da der rise lac
und suzzes slafes pflac.
er sprach:< ir muzzet wachen.
ich wil dem lande machen
einen fride, ob ich mac.>
der rise uz dem slafe erschrac;
an den markis er spranc.
mit siner stangen vil lanc
vaste er nach im swancte.
den slegen er entwancte:
swie maniger jare er pflege,
er was doch snel und niht trege.
daz half im daz er genas.
ein wunder ez an im was,
do er in slafende vant,
daz in ertotte niht sin hant.
einen stoz im der rise stiez.
der stoz willehelmen hiez
daz er sich regete deste baz.
einen slac er dem risen maz:
abe den arm er im sluc,
da er die stangen inne truc.
do im enpfiel die stange,
die grozze und die lange,
do warp er in manige wis,
wie er ergriffe den markis.
des wart der markis gewar
und lief an in so vaste dar
daz er durch den risen stach.
der rise jemerlichen sprach:
< owe immer und owe!
ich vil armer ysare,
daz ich muz des todes wesen
und du vor mir bist genesen!
mine goete sint des geschant,
machmet und tervigant.
und wendet an sie sinen spot
der ist genant der cristen got.>
da mit der rise gesweic,
wan er tot uf die erden seic.
do die des gewar namen
die mit im dar quamen,
sie begunden im gnade sagen,
daz er den risen het erslagen.
er sprach:< sprechet niht also!
erkennet ir alfa et o,
den die reine magt truc?
der ist der den risen sluc.>
nu was der werde kunic loys
ie mittent komen in paris.
do sagte man im daz mere,
daz ein rise komen were
und in dem lande gienge,
und beide sluge und vienge
die leute swo er kunde,
und were in kurtzer stunde
in der seine bi der stat.
der kunic do flizclichen bat
daz man in suhte uber al,
ez were berc oder tal,
wazzer, velt oder walt.
er sprach:< ist ieman also balt
daz er nimet im daz leben,
dem wil ich vil gutes geben,
und wil des niht erwinden,
mac man in schiere vinden.>
ein ritter frolichen sprach:
< ich bin der in toten sach,
herre, in kurtzer wile.
dar sint wol dri mile
da in willehelm hat erslagen.>
der kunic sprach:< du ruche mir sagen
wo der strit geschehen si.> -
< herre, ez ist hie nahen bi,
ez ist nahen bi sande clo.> -
< so bin ich zweier dinge fro:
daz ich sol den markis sehen
und der tot dem risen ist geschehen.
wol uf balde! wir suln dar.
min hertze ist in freuden gar
gein willehelmen dem reinen
den got kan suzze meinen.>
loys do daz niht vermeit,
gein dem markis er reit.
der kunic dar vil schiere quam
da der rise sin ende nam,
und vant da den markis.
< nu sihe ich in daz paradys,>
sprach er hin zu im vil suzze.
mit wol gesuztem gruzze
sinen swager er enpfie.
< lieber markis, sage mir wie
din komen sich her fuege
und den risen hie ersluge.> -
< daz han ich schiere uch geseit:
durch muntpasiliere ich reit.
da vernam ich daz mere,
daz ein rise da were
der tet in manic hertzen leit.
do mir daz mere wart geseit,
ich reit nach im biz ich in vant,
und sluc in mit der gotes hant.
anders wer ez ungetan.
nu lat mich uwer urloup han!
unerwendet ich des bin,
ich envelle varen da hin
dar ich durch got mich gehiez,
da ich zu kurtonoyse uch liez.>
der kunic vil vaste in bat,
daz er rite mit im in die stat.
er solde doch zu rehte dar.
er sprach:< here min, ich var
swar vil uwers mutes gir.> -
< markis, nu erloube mir,
daz ich den ungefugen man
gein paris heizze furen dan,
daz man gesehe daz wunder groz,
daz got der tat niht groz
daz er disen man geschuf.
so man in sihet, ez wirt ein ruf
der hin durch die lufte gat.> -
< ob er hie den schelmen lat,
oder in heizzet furen hin
des gan uch wol mines hertzes sin.>
da mit hiez er den grozzen man
nach im balde furen dan.
do loys in die stat quam
und man daz mere vernam,
do wuenschten alle geliche,
der arme und der riche,
daz in got liezze leben
daz paradys nach dem tode geben.
do er wol geschowet wart,
dar nach was do ungespart,
der kunic in begraben hiez.
willehelm do niht enliez,
er begunde urloubes gern
und sprach:< ich enwil niht enbern,
ich enwelle nach von uch varn
und niht die reise langer sparn.
volatinen bevilhe ich eu.
ich weiz wol, ir sit getreu,
daz ir sin schone heizzet pflegen.
dar zu han ich mich bewegen
daz ich von disen cleiden
zu uwerre gesihte wil scheiden
und eine kappen legen an.
der appet von sand german
mac mir des niht verzihen,
er enruche mir eine lihen.>
swaz der markis gesprach,
dar nach vil schiere daz geschach:
der appet gar sine bete
harte willeclichen tete.
willehelm der reine man
tet abe daz cleit, die kappen an.
da von ein michel jamer wart;
loyse freude was verspart,
do der markis von im schiet.
willehelmes vart da hin geriet
als ir e wol habt vernomen.
do der reine dar was komen,
da wolde er sich niht sumen:
eine stat begunde er rumen
und da eine hutten machen
von maniger hande sachen:
er leite dar vil steine,
beide groz und kleine,
und begunde aber rinden
abe den boumen schinden,
da mit er sich wol dahte.
ob ie sper von im erkrahte,
wart schilt von im durch stochen ie,
dem gebarte er niht geliche hie.
do er von den lueten sich geschiet,
got in aber wol beriet:
er gap im wol die lip nar.
loys der kunic sande im dar
leute und dar zu spise,
und enbot dem markise,
daz er in der minne neme,
und swanne ez dar zu queme
daz die kuniginne sterben solde,
daz sie ninder ligen wolde
wan da ir bruder were.
vil wol er dar an tete.
< in dem lande ich erbete
daz ich gebuwete harte wol.
kein dinc ich versprechen sol
daz man mir in der minne git
ich wil mines lebens zit
buwen mit min selbes hant.
waz leute hat er mir gesant
die hie dienen suln gote?>
also sprach des kuniges bote:
< etzliche kunnen muren,
die suln hie bi uch duren;
etzliche zimmerleute,
wol machen breit gereute
ir genuge kunnen.
ir sult uwer swester gunnen
daz ir die sele kan ernern.> -
< ich wolde ir ungerne wern
swaz ir zu gute queme
und gote wol gezeme.
daz sult ir miner frowen sagen,
und daz sie mir in kurtzen tagen
zwene prister sende.
wanne wirt mines lebens ende
( daz ist mir vil unbekant),
so enpfahe ich von ir hant
daz vil wol gereinte brot
daz gut ist fur der sele tot.>
< ditz tun ich gerne,> sprach der bote,
< herre, nu ergebt mich gote,
wan ich wil von euch scheiden.> -
< vil lieber, nu sage in beiden,
dem kunige, der kuniginne,
daz sie mir in der minne
niht wan die notdurft senden,
und daz sie ez wol bewenden
swaz wir hie gebuwen.
des uln sie gote wol getruwen,
daz sine gute des gezimet,
daz er sie in sin riche nimet
swenne sie geligen tot.>
swaz der markis in gebot,
daz taten sie betalle gar
und sanden zwene mueniche dar
in wol getagten jaren.
die mueniche niht verbaren,
sie dienten got vil sere,
und nach der murere lere
worhten sie den gantzen tac.
niht halbez ich gesagen mac
waz der markis arbeit
durch gotes hulde erleit.
der markis do gedahte
( daz er wol vol brahte),
ez were gut der zelle,
daz er hiezze machen snelle
uber daz wazzer eine brucke.
da von des fursten rucke
vil groz arbeit gewan.
willehelm der selige man,
truc da hin vil steine,
beide groz und cleine,
biz daz die brucke wart bereit.
der teufel do des niht vermeit,
er enbreche die brucke nider.
do hiez sie aber machen wider
der markis in kurtzer stunt.
do daz wart dem teufel kunt,
die brucke er aber nider brach.
zu drin malen daz geschach.
do hiez er sie aber machen,
an veste niht verswachen.
nu begunde in des gezemen
daz er war wolde nemen,
wer sei zu brochen hate.
eines abendes harte spate
do quam der teufel aber dar
und was als ein man gevar,
und wolde aber die brucken brechen.
< minen schaden sol ich rechen,>
der markis zornlichen sprach,
< bist duz der die brucken brach,
sam mir des willehelmes bart,
so muz geruwen dich die vart:
du must in dem plume baden,
da mit gelten mir den schaden.>
bi dem hare nam er in
und warf in in daz wazzer hin.
willehelmen sin schade muete.
der tuefel so lute luete,
da von der plum so harte
erschrac daz er sich zarte
in eine swartze varwe gar.
swelch man ie ist komen dar,
der weiz wol, daz ich han geseit,
daz ez ist die warheit.
dar nach hiez er vil snelle
machen eine cappelle
zu eren der vil reinen magt,
die an hilfe ist unverzagt.
do die cappel was bereit,
bruder willehelm niht vermeit,
gein morgolonie er gieng,
da in vil guetliche enpfienc
der bischof mit sinem gruzze,
und sprach hin zu im vil suzze,
waz sin gewerbe da were,
zu tunne er ez niht verbere.
do sprach der markis willehalm:
< so ruche miner bede galm
zu gute, herre, enpfahen.
ich muz vil vaste gahen
wider under den hohen berc.
da ist geworht gote ein werc,
nu wolde ich an uch des gern
daz uwer gande niht kunde enbern,
ir geruchet sie wihen.>
< solde ich uch des verzihen,
so wuerde ich selic nimmer me.
sagt war uwer wille ste,
daz ich mich sulle bereiten.> -
< swaz ich muz gebeiten,
des belanget mich vil gar.> -
< swenne ir welt, ich kume dar.
sprechet wie uch daz behage.> -
< so tut ez an suntage!> -
< gerne, bruder, tun ich daz,
swo von mir verret gotes haz
und mir nahen kan sin gruz.>
im neic der markis an den fuz
und schiet mit urloube dan.
willehelm der reine man
wart zu der wihe wol bereit.
der bischof do niht vermeit,
er enqueme als er solde komen.
swo die wihe wart vernomen,
zu male sie dar quamen.
grozze gnade sie da namen
von dem bischoffe er da wihete.
swere burden er lihte,
die waren von vil sunde.
dri bischoffe ich wol funde,
daz ich niht eine mile wolde gan,
daz ich ir applaz solde han.
do die wihe geschach
und er den applaz gesprach,
die luete furen von dan.
willehelm der reine man
den bisschof begunde laden.
er sprach:< ich wil ane schaden
gote hie gedienet han.
bruder, ir sult michs erlan!>
er sprach:< die heren karitat,
ob ir die bi ir rehte lat,
gote ir liebe dar an tut:
ir ezzet hie zweier hande gut,
gotes und kunic loyses.> -
< sit du mich des bewises,
so wil ich hie enbizzen.
du sol mir ez niht wizzen,
ich wande daz ir weret arm,
und daz nimmer spise warm
queme zu uwerm munde.
vil selic si die stunde
daz ir habt so vil gutes.
got was vil gutes mutes,
do er uch so riche gab.
ez enwart nie closters urhab
so statehaft also snelle
als ist worden dise zelle.>
da mit der bisschoff nider saz.
an keiner stat gaz er nie baz,
des begunde er selbe jehen:
< wolde got, solde ez geschehen
daz ich in diser wueste
bliben immer mueste!>
do sprach bruder willehalm:
< vol fueret uwers mundes galm!
wer ist der uch des wende,
ob ir der hoehsten hende
geheizzet hie gehorsam?
in grozzer wirde was min nam,
den liez ich durch gotes hulde,
daz er verkure mine schulde.>
der bisschoff erseuftzte sere.
er sprach:< die gotes lere
kan mich, ich wene, leren,
daz ich mich wil bekeren
und hie immer dienen gote.> -
< wellet ir leisten sin gebote,
daz sult ir tun vil schiere.
margolonye muntpasiliere,
swie vil daz grozzer eren habe,
tut ir uch durch got des abe,
so git er uch daz paradys.> -
< willehelm, lieber markis,
ich muz des babestes urloup han,
ob ich wil daz bischtum lan.
darumme rat mir wie ich tu,
ob du raten kanst dar zu.> -
< herre, horet minen rat!
ir sult vaster die trinitat
vorhten dan des babest ban.> -
< du spriches wol, vil selic man.
ich wil dir gevolgic wesen,
durch got hie singen und lesen,
als ein munich zu rehte tut.
got muzze besteten mir den mut,
daz ich gelebe hie alsus
daz mich enpfahe altissimus,
so mich der tot nu toten kan.
ich wil die kutten legen an
und bi dir bliben hie.>
willehelm froliche gie,
die kutten er im brahte.
dem markis niht versmahte,
er bot im dar die kappen.
da was niht anderre knappen
wan die worhten an der mure.
zu dem gotes nachgebure
was da der bisschof worden,
und behielt so den orden
daz er daz paradys erwarp
e im hie der lip erstarp.
der bisschof und der markis
arbeiten in manige wis
da mit ir werchlueten.
muren, zimmern und reuten,
die werc sie vaste worhten.
der sele sie so vorhten
daz der lip dicke leit
vil dicke groz arbeit.
nu begunde den markisen
maria dar an wisen
daz er niht verbere,
da kyburg begraben were,
daz er dar schiere queme
und uz dem grabe sie neme,
und brehte sie da hin
da zu blibene was sin sin,
und daz tete snelle,
und begrube sie in der cappelle
die da was gemachet.
do der markis was erwachet,
wan ez im slafende geschach,
wider sich selben er do sprach:
< nu wizze daz, vil reine magt,
daz din gnade mir hat gesagt,
do ich hie slafende lac,
daz tun ich als ich erste mac.
din gebot ich niht lazze.
ich hebe mich uf die strazze
eine, mac ich nieman han.
ich wil ez den reinen wizzen lan
der ein hoher bisschof hiez.>
zuhant er ez in wizzen liez.
do sprach er:< lieber bruder min,
swaz dir tet die reine schin,
daz solt du niht vermiden.
ich wil die arbeit liden
mit dir durch gotes muter.> -
< gnade, herre vil guter.> -
< so sult ir von hinnen varen
und niht die reise langer sparen.
besendet gar die leute,
er mure oder reute,
und suln sie gutliche biten,
daz niht werde von in vermiten,
des werkes werde wol gepflegen.
wir sin niht langer under wegen.>
zuhant die leute quamen.
do sie ir rede vernamen,
ir antwurte die was gut
und sprachen:< ieglicher tut
daz beste so er immer kan.>
willehelm der vil reine man
seit in der rede grozzen danc.
< unser wesen wirt niht lanc,
daz wizzet wares sunder wan.>
do sprach der bischoff cristan:
< wol dan! wir suln ez rumen,
uns hie niht langer sumen.
und kumet her daz gebeine,
daz here und daz reine,
wir gewinnen heiles deste mer.>
nu taten sie den hin ker.
swar sie des nahtes quamen,
die karitat sie da namen.
die fursten giengen beide
als lange tageweide
als sie ez heten ie getan.
eines tages quamen sie gegan
da termis gelegen was
und sin vil hoher palas.
do er daz tschahtel ersach
zu sinem geverten er sprach:
< herre, ich erkenne mich gar.
wir sin nu schiere komen dar
do die reine kyburg starp.
ir tot mir ungemach erwarp.
wir liden durch ein ander not.
unser beider liebe daz gebot.
ich was herre uber ditz lant.> -
< bruder, daz ist mir wol bekant:
ich was hie do der strit geschach,
do wart erslagen meliach
und von tranzense ignoledoch;
do was din name an prise,
willehelm, werder markis!> -
< bin ich worden ein tscheitis,
daz duldet gerne mir der lip.
do ich verlos min reinez wip,
daz sie lebende von mir schiet,
daz leit minem hertzen riet,
daz ich der lande mich begap.>
nu waren sie komen do daz grap
was da kyburg inne lac.
willehelm grozzes jamers pflac,
do er uz die reinen grup.
uf er daz gebeine hup,
an sinen arm er ez nam.
< du were miner selden stam,>
also sprach der reine man.
< herre bischof, nu wol dan,
e daz man habe vernomen
daz ich bin her zu lande komen!
daz begunde uns lihte sumen.> -
< markis, ich wil ez niht rumen,
du enteilest e ditz gebeine.
wilt du daz tragen eine?
miner truwe daz missestunde.> -
< nu bin ich rehte tunde
swaz ist uwers mutes ger.> -
< so gib daz halbe teil mir her!>
daz geschach ie sa zuhant.
da mit rumten sie daz lant,
daz willehelmen nieman sach
der sin e zu herren jach.
sie gaheten heim vil vaste
mit vil reiner laste.
daz gebeine gap so reinen smac
daz ez in allen wider wac
den wuertze und kruter hant.
eine sunde ir dar an begant
ob ir ez niht gelouben welt.
da hin was ir mut verselt,
dar quamen sie in kurtzer stunt.
nu was daz mere worden kunt
in dem lande leuten gnugen.
die daz gebeine trugen,
als sie die rehte ersahen,
sie begunden gein in gahen.
nu was under in ein kint:
von gotes gewalte was ez blint,
an dem ein wunder groz geschach:
in sinem troume ez daz sach,
daz ez entladen wuerde
von der blintheide burde,
truenkez ab dem gebeine.
do sprach willehelme der reine:
< des sol man dir wol gunnen.
wer gibt uns einen brunnen?>
der brunne vil schiere quam.
willehelm daz wazzer nam.
an daz gebeine er daz goz.
als ez in den munt gefloz,
got der tet siner ganden geschiht
und gap im wider die gesiht.
daz het sie verdienet hie,
daz got daz zeichen tet durch sie.
vil gut ist gotes guete.
da sie quamen zu ir heimuete,
do wurden sie wol enpfangen.
gein in waren gegangen
mit alle gar ir leute
ab der mure und ab der ruete.
nu mahte bruder willehalm
mit gesange grozzen galm:
do er in die cappellen quam,
daz gebeine er schone nam;
uf den alter satzten siez.
einen sarc er machen hiez
uz einem marmelsteine,
in den sarc er machen hiez
von dem bisschofe wart geleit.
swaz kyburg ie durch got erleit,
des was ir wol gelonet gar:
got hete sie zu der engel schar
in daz paradys gesetzet.
sin gute sie hete ergetzet,
swaz sie arbeit ie gewan.
got vil wol erkennen kan
wer in mit truwen meinet.
daz hat er wol bescheinet
an kyburge der suzzen.
got muez uns alle gruzzen,
als er sie gegruzzet hat,
des gewer uns, here trinitat!
daz gebeine er ab dem alter hup,
in der cappellen manz begrup.
got tet durch sie manic zeichen.
er enkan mit nieman smeichen:
als er daz mensche vindet,
dar nach er ez gesindet
zu himel oder zu helle
got uns daz hertze stelle
daz uns die sele genese.
nu hoeret me von kylamese!
wie der getrewe stet
sinem lebene do getete?
daz muget ir gerne wizzen.
sie beide sich des flizzen,
er und bischof cristan,
swaz dem closter was gut getan:
vil gerne sie daz taten.
dirre stift wart wol beraten
von der kunigin alysen.
die erliez des niht loysen,
er enmueste daz closter richen
und armut im entwichen.
do daz closter genuc gewan,
do gedahte der reine man
willehelm, er wolde schaffen
daz were da mer pfaffen,
die sungen und lesen.
und da muest ein appet wesen
den sie ir meister hiezzen,
und teten dar zu und liezzen
swaz die regel seite.
niht langer er da beite,
er schuf daz ez geschach.
ez muste sin swaz er gesprach.
er rihte daz leben rehte
den muenichen mit dem knehte.
er sprach:< bischof cristan,
ich wil uch des niht erlan,
ir enmuzzet appet sin.
bi der heren gehorsam min
wil ich uch gebieten daz,
wan uns kumet nieman baz.>
do sprach der bischof cristan:
< sit ich mich ergeben han
gote zu dienste her,
so wil ich niht wesen der
der zubrichet daz gebot.
ich han mich durch den suzzen got
hoher eren bewegen.
der sammenunge wil ich pflegen
als ich aller beste kan.>
der markis hup den salm an
te deum laudamus.
< daz ez ergangen ist alsus,
uns kan nu niht gewerren,
sit wir han einen herren
vil reinen und wisen.
er kan uns wol gewisen,
daz zimet wol gotes ere.
volge wir siner lere!>
nu was vil dicke al eine
der getruwe und der reine,
da kyburg begraben was:
manige vigilie er ir las
und ander gute salmen.
got lerte willehalmen
daz er tet waz im gezam.
eines leides mere er vernam,
da von truric wart sin mut:
man nam dem closter sin gut.
nu was im leit und ungemach
daz ez so dicke geschach:
die mueniche muet ez alle.
mit manigem venien valle
uber die roubere sie baten,
die in den schaden taten.
nu wart eines tages in genomen
die spise die in solde komen:
vische, win, dar zu brot.
< wir ligen schiere hungers tot,
wil man uns so die spise nemen.
meister, kan uch des gezemen
daz ir mir daz erloubent:
die uns so vaste roubent,
ob ich sie des muge erbiten,
daz es si von in vermiten?>
sprach willehelm vil schone.
< got sin uch immer lone,>
sprach der appet,< ob ir ez tut.
ir sult niht weren kein gut
niht wan uwer nider wat.
ir sit geschant, ob ir die lat,
bruder, wil sie ieman ziehen abe.> -
< sit ich uwer urloup habe,
daz nider cleit ich weren wil,
ir si luetzel oder vil.>
< nu tut als uch got gewise,>
sprach der appet zu dem markise,
< und daz uns sie daz beste.>
willehelm der mutes veste
fur nach der spise zu dem mer
und truc keiner slahte wer
wan eine krucken cleine.
willehelm der treip al eine
fumfzehen mile nach der spise.
gewarp er ie nach prise,
sin lip nam des cleine war.
nu was der reine komen dar
da man im die spise lut.
do daz geschach, des closters gut
treip er dar uf die strazze.
nu waren sie an der sazze
die e daz gut da namen.
an willehelmen sie quamen
und wolten die spise nemen.
er sprach:< uch sol des gezemen
daz ir uns die spise lat,
wan sie zu nihte uch bestat.>
sie sprachen:< wizzet, bruder,
daz uwer kutten muder
uber die oren muz her abe.>
er sprach:< waz ich gewandes habe,
daz nemet an die nider wat!
ich bin der uch der niht enlat,
ob ich daz erweren kan.
ich bin der uch niht wol gan
swaz uch ie unsers gutes wart.>
nu greif im einer an den bart
und sprach:< rumet die kappen!>
die rouplichen knappen
namen im die cleider gar.
nu wart der eine des gewar
daz er in der nider wete
einen bruch gurtel hete
von siden und von golde.
er sprach:< ein munich niht solde
tragen sulich kleinode.
ir mugt wol wesen oede
und sult der regel leben han.
den nider gurt sult ir mir lan!
wizzet, bruder, daz muz sin.>
er sprach:< mich hiez der appet min,
swer mir nemen wolde
die bruch, daz ich die solde
mit grozzen slegen weren.
got muzze hilfe mir bescheren.>
gein gote er innecliche rief.
zu einem mule er do lief
und zucte uz im einen buc.
da mit er sie alle sluc,
daz sie da lagen tot.
vische, win und brot
er einen langen fride gewan.
er sprach:< owe, ich armer man!
waz han ich begangen hie!
ich klage harte cleine sie,
den ich den tot han getan,
mohte der mul von hinnen gan.
nu wil ichz doch versuchen,
ob got kunne geruchen,
daz ich an sine gnade ger.>
er sprach:< got herre, mich gewer
des ich dich bitende wese.
hilf mir daz der mul genese!
daz closter muz verderben,
sol uns der mul ersterben.
ich wil uf die gnade din
den buc stozzen wider in,
da ich in da, herre, nam.>
got im zu hilfe aber quam:
der mul stunt uf und gie.
er sprach:< got mich nie
verlie zu keinen ziten.
vil kurtz wir hie biten,
sit der mul mit mir gat,
den got uns gegeben hat.>
nu was er komen snelle
da gemachet was die zelle.
als in die muniche ersahen
sie begunden gein im gahen,
daz er brahte die spise.
der appet zu dem markise
sprach:< sit gote willekomen!
daz uns die spise ist niht genomen,
des sul wir gote gnade sagen.> -
< meister, da han ich sie erslagen.> -
< tatet ir daz mit der krucken?> -
< nein, got hiez mich zucken
uz einem mule einen buc,
da mit ich sie alle ersluc.
do bat ich got den suzzen,
daz er mir ruhte buzzen
min schadelichen ungemach.
von siner gnade daz geschach.
der mul san von dannen gie.
spise, cleider ich in lie.
do wolden sie min nider cleit
han genomen, daz was mir leit.
herre, ich han uch verjehen
rehte als ez ist geschehen.>
der appet was der mere vro,
daz ez ergangen was also
daz der markis lebende quam.
der appet willehelmen nam,
den heren ablaz er im sprach:
< mit uwer hant ez niht geschach,
got ez selbe hat getan.
sie muzzen uns dise spise lan.>
der markis fur an sin gemach.
dem closter minner mer geschach
kein schade noch keine swere
von keinem roubere.
dar nach wol uber sehs jar
do begunde der tot sine var
an die kuniginne keren
und sie ein sterben leren.
do die kunigin erstarp,
ein reinez leben sie erwarp,
daz sie got in sin riche nam.
do daz willehelm vernam
daz sin swester were tot,
der tot fuget im sulhe not
daz er nach erstorben was;
vor leide er kume genas.
loys die toten brahte dar.
sin hertze was leidic gar
und aller die da waren.
die muniche niht verbaren,
sie enlesen und sungen
mit wol gereinter zungen.
willehelm gienc zu der bare
und hete die gebare
die zeigete grozze leide.
< ich wene daz wir beide
immer truric muzzen sin
umme die lieben frowen min,>
ditz sprach er zu loyse:
< in vil leitlicher wise
wil ich leben mine tage.>
ez was so jemerlich sin klage
daz alle die da waren
ein weinen niht verbaren.
loys quelte sere den lip
und sprach:< owe! selic wip,
daz ich dich nimmer me gesihe!
ob mir got den tot verlihe,
vil cleine mich daz muete.
owe! din reine gute,
waz mir die freude kunde bern!
von dinem tode ich muz enbern
freude, und sulich truren han
daz nimmer mer kan zurgan.
wie was din lip gesuzzet,
der mir dicke hat gebuzzet
swaz mir den lip beswerte!
so suzlich er begerte
daz gar min hertze freuden pflac.
du were gar min oster tac
und miner ougen sunnen glast.
dinem libe tugende nie gebrast.
swenne ich gedenken muz dar an
swaz ich liebe ie gewan,
suzze frowe, mit dir,
daz ich ein sterben hie verbir,
sehet, daz ist ein wunder groz.
nie wart leides min genoz
kein man der ie wart geborn.
min wip die hat min lip verlorn,
daz nieman teurre funde.
daz mir der got niht gunde!
hulfe gein im iht min zorn,
daz were von mir unverkorn.
wer trostet mine sinne?
din wol gesuzzete minne,
der ich mich nie genugete,
vil freuden sie mir fugete.
als ich, frowe, was von dir,
so was min hertzecliche gir
daz ich schiere zu dir queme.
daz mir der tot den lip beneme,
daz wolde ich harte ringe wegen,
sit ich muz leides pflegen.>
do sprach willehelm der markis:
< vil lieber herre kunci loys,
habt gein gote keinen zorn
und lat die clage, die ist verlorn.
uwer hilfe der sele tut,
daz wirt uwer sele gut,
so sie muz von uch scheiden.>
mit hertzeclichen leiden
wart san von in die werde
geleit da in die erde.
in einem marmelsteine
zwene lichamen reine
da bi ein ander lagen.
der reine sie hie pflagen,
daz sie daz paradys her
hant besezzen immer mer:
ez ist kyburc und alyse.
ich wolde daz in ir wise
lebten alle werde wip.
daz ich ez wolde kouffen ir,
daz sol sie gelouben mir.
ditz buch wirt schiere bereit.
der genant ist die warheit,
durch den ichz getihtet han,
des sol er mich geniessen lan.
swer ez sich anders zuhet an,
der ist ein unbescheiden man.
do die frowe wart begraben,
die hinnen vart wart erhaben
von leuten maniger hande.
nieman was in dem lande
daz ritter und frowen hiezzen,
daz sie daz komen dar liezzen.
loys gienc uber daz grap.
durch ir sele er do gap
dem closter grozze ville
und sprach:< ez ist min wille,
als ich muz nu sterben,
mac ich ez ie erwerben
des ich guten willen habe,
daz ich lige in dem grabe
da inne lit alyse.>
er sprach zu dem markyse:
< nu muzze wir uns scheiden,
und wizze daz uns beiden
so leide nimmer mer geschiht.
ich weiz wol daz uch gesiht
min ougen nimmer mere.
von grozzem hertze sere,
daz ich dicke han erliden,
ist min lip also versniden
daz ich wirde nimmer mer gesunt
bisz mir wirt ein sterben kunt.>
grozzer jamer da geschach
und groz ungemach.
sie weinten beide harte.
willehelm ab dem barte
so grozze zehere fluzzen
daz sie im die kappen beguzzen.
do der kunic schiet von dan,
willehelm der reine man
nimmer mere wart gesunt
biz daz im ein sterben wart kunt.
nu begunde er werben sere,
daz er durch gotes ere
groz arbeit dolte.
der reine dicke wolte
vasten und vil gebeten.
des hertze valsches was erjeten,
vil maniger arbeit er pflac.
swo er stunt, saz oder lac,
do quam im zu keiner stunde
daz gebet uz dem munde.
der sele er vaste vorhte,
swaz sunde er ie geworhte.
da von begunde in frien
die man da nennet marien,
und magt wesende ein kint gebar
daz alle dinc erkennet gar.
willehelm, der reine markis,
warp mit flizze in alle wis,
wie daz munster wurde gemachet.
von im wart vil gewachet
durch daz werk und daz gebet:
der markis vil gerne tet
swas gote wol behagete
und in von sunden jagete.
nu het er eine gewonheit,
daz er nimmer daz vermeit,
er engienge durch kurtze wile
vil nach ein mile,
und tet niht wan umme daz
daz er mohte deste baz
sin gebet vol sprechen.
er wolde gerne daz zechen
daz er der helle entrunne,
und queme in die wunne
da die engele singent schone.
sin gen daz was nach none;
disen site er lange treip.
eines tages er da bleip
biz daz ez so vinster wart.
da hin was sin heimvart,
do gienc er einen smalen stic.
der gevochten hete manigen wic,
der getrewe und der stete,
sich nach ervallen hete.
uf dem stige er slipfte;
wan der reine ergripfte
einen stein mit der hant,
ein sterben were an im bekant.
die gotes gnade an im erschein:
er greif rehte in den stein,
sam ez were ein wahs gebert.
der grif den tot im hat erwert.
got tet zeichen vil durch in.
ez stunt sin hertze und sin sin,
daz er gotes hulde erwuerbe
e im der lip erstuerbe
ir hat wol gehoeret daz,
den man fur alle fuersten maz
an einer ieglichen stat
die gar wol dem prise stat,
die wurden sit karles zit
als wit so welisch - riche lit,
der keiner mohte an prise
gelichen sich dem markise.
mir ist ouch uber deutsche - lant
vil wenic fursten bekant
die haben willehelmes tugent,
sie pflegent alter und jugent.
da mit wil ichs lazzen wesen.
nu begunde das alter kylamesen
drucken harte vaste.
ich bin mit dem selben laste
sere beladen leider;
ich wolde enbern der beider,
des alters und der armut.
got teilet ungeliche gut:
er git dem argen mere
danne dem der minnet ere.
daz ist ein wunderliche tat,
da von er den namen hat:
got wunderlicher heizzet er.
an sine gande ich des ger,
sit groz gut mich gar verbirt,
so daz urteil nu wirt,
daz mich sin gnade meine
und mit den rehten heine.
ich wene, der bi rede ist genuoc.
ez ist an mir ein unfuc,
daz ich dem ende so nahen bin,
und daz ich denne minen sin
so von dem wege rihte.
owe mir der geschihte
die ich uch nu muz sagen!
ez begunde nahen den tagen
daz der reine willehalm
muste trinken des todes twalm.
da daz munster gemachet wart,
im kunte got des todes vart,
wanne er komen solte.
der reine markis dolte
arbeit uf des todes zil.
ein teil ich uch der sagen wil.
er lebte dannoch fumf jar,
e daz sich des todes var
an in begunde wenden.
den lip begunde er pfenden
mit maniger hande sachen.
vil vasten und vil wachen,
also wart des reinen leben.
ez het sich vil gar begeben
beide sin hertze und ouch sin mut,
daz er niht az swaz truc blut.
daz was des reinen spise:
crut, fave und bise,
daz sprichet erweiz und bone.
nach dem heren gotes lone
der markis mit flizze warp,
e danne im der lip erstarp.
sine sinne daz nie verbaren
in den fumf jaren,
er enbihte sich aller sunde tegelich.
sin leben was so kummerlich
daz ein michel wunder was
daz er des lebens ie genas.
got was die gnade im gebende
daz im also lebende
von gote geschach genaden vil.
nu was ez komen an daz zil
daz im der tot gesprochen wart,
daz er solde varen des todes vart.
daz tet im ein stimme kunt,
die e zu ieglicher stunt
ouch dem fursten was gesant.
zu dem appete gienc er sa zuhant.
der reine dem reinen seite,
daz er in wol bereite
hin gein der totlichen vart.
< als mir der lip wirt bewart,
so muz ich ligen tot.
gotes gewalt mir daz enbot.>
dem appete was daz mere
in dem hertzen swere.
< owe!> er jemerlichen sprach,
< groezzer leit mir nie geschach
denne mir nu wil geschehen.
wol dir daz du solt gesehen
daz paradys vil here!>
< nu sumet mich niht mere,>
sprach e,< lieber meister gut!
daz ir mir wollet tun, daz tut!
mir ist in dem hertzen we.>
der appet sumde sich niht me:
er gap im daz here brot
daz gut ist fur der sele not.
daz here oley streich er an in,
daz ist der sele ein gut gewin
und ein wol gereinet kouf.
ez ist der jungeste touf
den daz mensche haben sol;
und geschiht im also wol
daz ez zu rehte kumet dar,
so wirt ez ane sunde gar.
also wart er sunden bloz.
ich wene, der eine des genoz
daz er der werlte zu rehte pflac;
und do er der werlte sich bewac,
do tet er swaz gote gezam
und siner sele rehte bequam.
do sin begerde geschach,
willehelm vil suzze sprach:
< maria, muter und magt,
wis an hilfe unverzagt,
und hilf mir daz daz geschehe
daz ich in kurtzer zit gesehe
da daz paradys stat.
vil hoch gelobte trinitat,
geruche die sele mir bewaren!
sie wil von dem libe varen.
nim,> sprach do willehalm,
< den wol gereinten galm
deus miserere mei.>
dar nach brach daz hertze enzwei.
do die sele von im schiet,
gotes gnade sie so beriet
daz die heren engele quamen
und sie schone namen
und furten sie in daz paradys.
also reine schiet der markis:
do er also toter lac,
do quam von im der beste smac
fur war, der ie mohte werden.
den hochgebornen werden.
truc man gein dem munster hin.
der appet sprach:< der aller erst ich bin
in daz ellende komen,
sit dich der tot mir hat benomen.
nie leit min hertze so getwanc.>
san er eine messe sanc
im und allen den die sint
genamet reine gotes kint.
san der erden man in bevalch.
er enwart nie duetsch - man noch walch
der baz der werlde gezeme
und reiner ende neme.
wizzet daz sande willehalm
erkennet gedanke und galm.
swer in mit truwen minnet,
von siner hilfe der gewinnet
vil selden und vil eren.
swer hin zu dem reinen heren
uf gnade durch hilfe vert,
sin reine gute dem beschert
vil gnaden hin zu gote.
er ist gerne der ritter bote.
dicke siner gnaden trost
manigen ritter hat er erlost
von vil engestlicher not.
zu gotes fuzzen er sich bot
und bat daz in gezeme
und von der not in neme
da mit er bevangen was.
swer sine hystorien ie gelas,
der weiz wol, daz den reinen
kunde got so meinen
daz er manic zeichen tet durch in.
sol daz sagen gar min sin,
so wurde daz buch gar zu lanc.
den zwein vil wol gelanc
zu der sele dort, zu dem libe hie.
got manne baz gelonte nie
denne er im hat getan.
sin lop niht hoher mac gegan:
er tet waz dem prise zam.
von eschenbach her wolfram
und ich von turkeim ulrich
han sin warez lop vil rich
mit worten geseit so vil
daz ez mizzet fuer daz zil:
der maniger bi im lebte
und ir pris vil hohe swebte.
wie kunde im gelingen baz
wan daz er daz paradys besaz
mit furstenlichen eren?
got muzze uns alle leren,
daz wir sine hulde gewinnen
e wir scheiden von hinnen:
des helf uns, sand willehalm,
und erhore minen galm,
und erkenne die arbeit
die ich han an ditz buch geleit,
dir zu dienste, herre min.
nu tu mir dine hilfe schin,
daz miner sele werde rat.
daz ich bin sin hant getat,
daz sol sin guete erkennen
und mich da hin benennen
da wonent die da sint genesen,
und daz ich bi im muzze wesen,
so sie der engel wise
hin zu dem paradyse:
des hilf mir, reiner markis,
sit du so liep gote sis.
des ruche mich geniezzen lan
da ich pfant noch burgen han.
hie hat ditz buch ein ende.
ditz buch zu boten ich sende
an sie die ez horen oder lesen,
daz sie mir bitende wesen
der sele heiles hin zu gote,
so mir kuemt des todes bote,
daz sine gute daz gezeme
daz er mich in sin riche neme.
der gemachet hat adamen
der geruche uns geben sin amen.