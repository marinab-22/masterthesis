zvo rome was ein keiser riche
der regnyert gar gewaltekliche.
in der statt und über lant
sin name was pontianus genant.
der selbe keyser der hatt ein wip
die waz yme liep als sin lip.
eins römschen künges tochter sy was
der tuogent ein rechter adamasz.
dar zuo so was sy schöne vnd clare
gar selig from sag ich für ware.
die selbe frouwe von guoter art
eins schönen kindes swanger wart.
des wart der keyser in hertzen fro
darnach fuogt es sich also
das die frouwe des kindes genas
ein schöner lieber knabe es was.
der wart getoufft all zuo hant
und dyocletianus genant.
der knabe wuochsz gar sere
in zuocht vnd ouch in ere
bis das er syben jerig wart.
in hat alle welt lieb vnd zart.
dar nach die keyserin wol getann
wolt got nit me vff erden han
als wir alle wartent sint
der tott vns alle wol fint.
so ez got nit wil enbern
die schöne frowe als der morgen stern
die wart siech so töttlich krang
das der tot ir hertze bezwang.
sy merckt daz do kein leben was
ires lieben kindes sy nit vergas
nach dem keyser schickt sy hin.
sy sprach bringe balde den herren myn
das ich in vor mynem tode bespreche
e mir min kranckes hertze breche.
vnd do der keyser das vernam
gar snelleklichen er zuo ir kam.
er was trurig und vngemuot.
er sprach du liebe frowe guot
du solt in guotem hoffen wesen.
sy sprach nein herre ich mag nit genesen
das befinde ich an mynem hertze wol
darummb ich üch gesegnen sol.
vnd hab ich ie wider üch getann
das wollent durch got mir fahren lan.
ovch bitten ich üch us hertzen gir
das jr einer bett wollent volgen mir.
das ist das hinderst das ich üch bitt
min lieber her nv zörnent nit.
das bit ich üch durch den zarten got
ich han doch ie geleist üwer gebot.
der keyser sprach us jamers muont
frowe üwer bett tünd mir kunt
was ich getar vnd müglich ist
des sint gewert in kurtzer frist.
sy sprach herre nu merckent mich eben
vch wirt nach mynem tod gegeben
ein ander wip das anet mich
die wirt üch lieber vil denn ich.
nu begert min hertze lip vnd sinne
das die selbe frowe nit gewinne
gewalt über myn vil liebes kint
des muoter ich bin vnd ir vatter sint.
vnd das es verre gezogen werde
von ir das ist myns hertzen begerde
das es kuonst vnd wisheit lerte.
got gesegen üch ich bitt nit mere.
hiemit pflege üch der hiemelisch got
durch sin barmhertzig gebott.
der keyser sprach ir sint gewert
was uwer tuogent hat begert.
vbel gehuob sich der trurig man.
hie mit so kert sy sich hin dan
von dem keyser zuo der wende
vnd verschied vnd nam ein reines ende.
den keyser man do weinen sach
wider sich selber er do sprach
ach ych vil armer ellender man
was trostes ich hüt verlorn han.
alle myn fröude ist gar dahin
also was tot die keyserin.
der hiemelische got bewar jr sele
zuo jm selber er sy wele.
darnach der keyser gebot
das man solte jren tot
begän herlich nach jrem werde
das sy würde zuo der erde
bestattet als es wol gezam.
den keiser sölichen vnmuot an kam
das er darnach vil manigen tag
weynete vnd groszes trurens pflag.
er meint ouch nit das sin lip
genem iemer kein ander wip.
darnach uber lang zyt wart
der keiser lang in gedencken hart
des nachtes an sinen bette.
er sprach an der selben stette
zuo ym selbe was sol ich tuon
ich han nit me denn einen suon
der myn rechter erbe ist.
ach herre got wise mich den list
das ich mynen lieben suon gelere
das er gewinne zuocht vnd ere
so ich von diser welt gefar
das er denn nach mynem tode gar
möge geregnieren lüte vnd lant
das hat sin muoter mich gemant
an jrem lesten ende.
got alles jre liden wende
des morgens frue der keyser rich
stuont vff vnd gieng demütiklich
zu kilchen vnd hort vil messen
vnd darnach gieng er essen.
das erste das darnach geschach
so gieng der keiser in sin gemach
sinen raet er do besante
gar flissenklichen er sy mante
das sy im rietent vff ire eyde
ir ieglicher by sinem bescheide
was sinem suon wol döchte
da by er wiszheyt lernen möchte
vnd das er anderswo wære
des achtet er nit es wære sin gere.
sin rat gezögenlichen sprach
herre es ist vns ein vngemach
sol vnser junger herre
von vns komen verre
an üch vnd jme lit vnser habe.
wir raten das der liebe knabe
by üch belibe in der nehe
das vnser jeglicher in dick gesehe.
der keiser sprach das tuon ich nicht
er muosz ein wil von mynem gesicht.
do sy vernament des keisers meine
do kament sy erst über eine
vnd sprachent herre nv merkent eben
was rates wir üch möchtent geben
das üch vnd üverm kinde wer guot
dar uff stat vnser aller muot.
nu ratent wir üch zuo diser stuont
vns ist allen gar wol kuont
das zuo rome syben meister sint
den befelhent üwer kint.
die sint genant die wisen
lüte vnd lant sy prisen.
wenn alle kuonst ist jnen bekant
an den hiemeln vnd über lant
nach den sol üwer gnade senden
vnd die sache vollenden.
der keiser sprach nv nement war.
miner botten sol einer ryten dar
mit eym briefe zuo in allen
wil üch das gefallen
so wil ich jnen also schriben
das sy nit da hinden beliben.
sy kuoment alle siben her
das ist das jch an sy beger.
sy sprachent herre es gefellet vns wol
der botte sin strasze ryten sol.
also der botte wart vsgericht
des pferdes durfft er schonen nicht
er kam gein rome in die stat
zuo den meistern er do trat.
von eym zem andern er do lieff
vnd lies sy lesen des keisers brief
vnd do die meister das vernament
zuo dem keiser sy do kament
mit dem botten snel vnd baldt
sy vorchtent alle des keisers gewalt.
der keiser sy früntlichen entpfieng
gar züchtenklichen er zuo in gieng
er sprach sint mir alle wilkuomen
ir habent villicht noch nit vernomen
warummb ich hab nach üch gesant
das sol min muent üch tuon bekant.
sy sprachent herre was ir nv wellent
do söllent wir vns nit widerstellen.
der keiser sprach ich üch sagen sol
so wissent jr es ouch selber wol
das ich nüt habe denn einen suon
den wil ich zu schuole zuo üch tuon
das jr in sollent leren
vnd ziehen nach wirde vnd eren
vnd haltent in jn meisterschafft
das er mit wiszheyt vnd mit krafft
regiere nach mynem tode das rich.
das bitten ich üch getrüwelich.
es soll üch wol gedancket werden
sol ich leben vff diser erden.
der erste meister antwurt alsus
der was genant bacillus.
er sprach herre wollent ir
uwers kindes getruwen mir
ich wil in leren was jch kan
die wil mir got der sinnen gan.
der ander meister lvculus sprach
herre mich jrre denn töttlich sach
ich sol in alle min kuonst leren
damit er lant vnt lüt mag neren.
der dritte meister katho hiesze
er sprach herre gar vngern liesse
ich wil den knaben leren das beste
das er wirt wise vnd tröstlich feste.
der vierde hies malquidrach
zuo dem keiser er do sprach
herre ir dörffent nit besorgen
min kunst wirt nit vor jm verborgen.
der fünffte meister hies josehus
min gnediger herre ich sprich alsus
ich halte gern üwern geheis
ich lere in alles das ich weis.
des sechsten meisters name was
genant der wise cleophas.
er sprach herre ob es üch gefalle
er muosz myn kuonst lernen alle.
der sybende joachim was genant
er sprach herre ich tuon ym bekant
das lüte vnd lant gar wol bekuompt
vnd in an libe an sele ouch frompt.
der keiser sprach got danck üch allen
üwer rede wil mir gefallen
das ir üch alle also erbuetent
vnd üwer jeglicher sich wil nietten
zuo leren mynen lieben suon.
nu næment in vnd ziehent davon
vnd tuont jm als ich üch getruwen
es sol üwer keinen niemer geruwen.
die wisen meister alle syben
nüt lenger by dem keiser bliben
ir ieglicher vrloubes do begert
des wurdent sy do alle gewert.
der junge herre do mit in reyt
der keyser sprach dir sy geseit
wiltuo gern myn hulde han
so bis dinen meistern vndertonn.
dyoclecianus ob du das tuost
min liebes kint du wesen muost
iemer me vntz ich erstirbe
darummb nach wiszheit vnd eren wirbe.
hiemit pflege üwer der hiemelisch got
vnd halt üch alle in sinem gebot.
also die meister fuorent dahin
vnd des keysers sun mit in
gegen rome sy do kerten.
der junge herre mit den wolgelerten
vnd do sy ein myle also geritten
vnder jnen sy nit vermytten
sy wurdent reden vf der straszen.
katho sprach ich lassen
vch wissen lieben gesellen min
fuerent wir den herren hin
in die statt das gefellet mir nicht
wenn man vil lütes dar jnne sicht.
ich förchtes des kindes hübsche geberde
an siner lere gehindert werde.
vnd wölt es üch nit gerüwen
so wolt ich raten in guotem trüwen
das wir solten dahin ylen
vszwendig rome wol zwo mylen.
da stat ein gart lüstenklich vnd wyt
by sant martin da er lit
dar ynne so sollent wir jm buwen
ein hus guot mit guoten trüwen.
ein kamer sol ouch dar jnne wesen
da er jnne studier vnd lerne lesen.
es sol ouch nit vnder wegen beliben
man sol die siben künste beschriben
an die wende gantz vnd gar
das er der lere dest bass næm war.
vnd das in nieman jrre dar jnne
das dunckt mich guot jn mynem synne.
wer aber bessers rat denn ich
dem wil ich volgen willenklich.
die andern meister sprachent do
üwers rates sint wir fro
wenn er ist nütz vnd gefellet vns wol
darummb man fürderlichen sol
bestellen murer vnd zymerlüte
das man anfahe das husz noch hüte.
gar snellenklich ouch das beschach
man macht dem knaben ein guot gemach
vnd malt die wende vnd schreib daran
die siben künste gar wol getonn.
da sölt der knabe teglichen an leren
was in möcht fürdern zuo nutze vnd eren
ouch waz di kamer glich gefiert
dar in wart geordeniert
glich in die kamer enmitten
gar mit kluogen sitten
ein schönes bette wol getonn
do der knabe sölt slaffen an.
vnd do das hus volbracht wart
die meister lertent den knaben zart
mit guotem flisse gar tuogentlich
wol siben iare völlenclich
das nie kein man von souil jaren
gesach einen knaben so wol gebarn
mit kuonst vnd lere vnd allen dingen
so wol lies er die lere jme lingen.
vnd do die meister das vernamen
heymlichen einer sache sy über kamen.
sy sprachent dis ist ein gütes kint
sit das die siben jare us sint
so söllent wir vnsern herren versuochen
was er gelert habe an wend vnd an buochen.
bicillus sprach min lieben fründe
diser knabe hat hübsche vrkünde
an kuonst an lere ym wenig gebrist
darummb so suochent einen list
das wir sin kuonst erfaren wol.
daruff ich antwurten sol
sprach katho so ich beste kan
so vnser herre wil slaffen gän.
in dem tage als er pflieget
vnd nider an das bette geliget
vnd er entslaffet schiere
so sint der stollen viere
do das bette vff stat
gefellet üch denn myn rat
so rat ich das wir lise vns regent
vnd vnder ieden stollen legent.
ein ebhöwe blat gar heymlich
vnd das wir denn stant züchtenklich
vor dem bette vntz er erwache
vnd besehent was er darus mache
ob er sin wölle næmen wär.
der rât gefiel in allen gar
vnd do der herre do entslieffe
je einer dem andern heymlich rieffe
vnd braechtent die vier bletter gar
vnd stiessent sy vnder die stollen dar.
vnd do der herre begunde erwachen
er sach uff gar ane lachen.
mit flisse macht er ein crutze für sich
vnd sach vmmb sich gar ernstlich.
do die meister ersahent das
si sprachent herre ane allen has
fragent wir üch alle besunder
es nympt vns alle wonder
das ir als ernstlichen sehent
vnd nichtes zuo vns iehent.
des keiser suon mit züchten sprach
nüt habent darummbe vngemach
ich han geslaffen sere
vnd dunckt mich vff myn ere
die höhe der kamern sy genidert
habe ich nv daran gefidert
so muos die erde vnder mir sin
erhöhet vff die trüwe min.
der zweier eins ist nüt gelogen
der slaff der habe mich denn betrogen.
vnd do die meister das wonder horten
si sprachent mit einhelliklichen worten
sol der knabe sin leben han
so wirt grosz wisheit an im stann
das lüte vnd lant erfröuwen tuot
das zöuget wol sin finer muot.
in den selben zyten
kament zuo dem keiser ryten
des keisers ræte ein michel schar
vnd giengent zuo dem keiser dar.
do sy den keiser fuonden
zü den selben stuonden
huob einer vnder in allen an
vnd rette als manger gar wol kan.
zü dem keiser er do sprach
herre wir habent eine sach
mit üch zü redende das verstat.
es ist vnser aller rätt
das ir uch des nit wöllent schemen
ir söllent ein ander husfrovwen næmen
das jr gewinnent noch me kinde
man stirbet jetz gar geswinde.
so habent ir nit me denn einen suon
ir söllent ez durch des richs willen tuon.
nem üwern suon ietz der tot
das wer dem lande ein grosze not.
so möchtent jr wol von gottes gnaden
wo driszig suene oder me beraten
so riche ist üwer land vnt lüte.
min herre bedenckent üch noch hüte
vnd habent vnsern rät für guot
vnser ieglicher es durch das beste tuot.
der keiser tuegentlichen sprach
ich han verstanden wol die sach
sit ir mir das nu ratent
so tünt als ie die besten tatten
vnd suochent mir ein juncfrovwe kluog
die ouch adels habe genuog.
die wil ich næmen zuo einem wibe
vmmb das myn lant nit erbelosz belibe.
do der rat das erhorte
des keisers tuogentlichen wort
do wurdent sy in hertzen fro
vnd begertent vrloups do.
von dem keiser sy do ryten
nit lenger sy das vermitten.
sy fuerent usz in frömde lant
als sy der keiser hat gemant
vnd suochten in witten landen
ob in möcht komen zuo handen
ein schöne juncfrovw mynneclich
vnd die ouch wer an adel rich
die der keiser næme vnd ym ovch wol gezeme.
zv leste sy in ein statt kament
von einer juncfrovwen sy vernament
die was gar ein stoltze maget
als mir dise auentüre saget.
eins künges tochter von castilione
waz die selbe tochter schone.
sy was jung wise vnd kluog
vnd hatt richtuoms vnd adels genuog.
was sol ich lang rede hie us machen.
sy übertruogent mit hübschen sachen
gein dem kunge von castilione.
sy fuortent heym die tochter schone
dem keiser in sin selbes gemach
vnd do der keiser sy ersach
das sy so schöne vnt zertlich was
des ersten wibes er gar vergas
so wol gefiel jme ire angesicht.
er wiste vff erden liebers nicht.
sin hertze das wart gefangen
vmmb die erste hat er kein belangen.
also der keyser by ir lag
vnd er sy hatte manigen tag
vnd ouch ettwe manig jare
nu merckent ovne far.
die frovwe wolt nüt swanger werden
sy wart ouch verhüttet mit geferden
vor andern das sy nit entpfieng.
nu merckent fürbasz wie es gieng.
als die keiserin jnnen wart
das des keisers suon vil zart
lag zuo schuolle in ferren landen
ir hertze das wart es gar dicke anden
wann sy von hertzen übel muote
das der keiser sin suon vil guote
so recht jnneclichen liep hatte.
sy gedacht an der selben statt
ach gotte das der knabe stürbe
vnd ich einen suon erwürbe
an den würde das rich fallen
so wolt ich erst mit fröuden schallen.
von der selben zyt sy gedachte
wie sy des keisers suon möchte
ertötten mit fuoge vnd glympf
das dücht sy sin ein cluoger schimpff.
eins nachtes sy by dem keiser lag
vnd sy gar wilder gedencken pflag.
do hub der keiser an vnd sprach
min liebe frovwe ich muosz ein sach
dir veriehen in heymlickeyt
das sy dir gantz für war geseit
vnd solt ouch des sicher sin
das mir vff die trüwe myn
kein creatur lieber ist
denn du mir gantz in hertzen bist
für alles das vff erden lebt
darnach myn hertz teglichen strebt.
die keiserin wart der rede fro
zuo dem keiser sprach sy do
min lieber herre sit es also ist
so beger ich einer bette in diser frist
von üch vil lieber herre myn.
der keiser sprach was mag das sin
frovw das soltuo sagen mir
ist es mueglich ich tuon es dir.
die keiserin süfftzende zü ym sprach
herre es tuot mir vngemach
das ich vff diser krancken erden
nit mag eins kindes swanger werden.
yedoch so habent ir einen sun
nach dem svellent ir schicken tun
zuo den meistern da er leret
das hat min hertz an üch begeret
sit ich leider keinen sun habe
so sol der selbe liebe knabe
min lieber sun ouch wesen
min hertze das mag genesen
deste basz so ich den knaben sich.
min lieber herre nv gewerent mich.
der keyser sprach sechtzehen iar es sint
das ich myn vil liebes kint
nie sit her han gesehen.
frovwe din bette sy geschehen
zuo stuont zuo der selben fart
den siben meistern geschriben wart
das sy nit enliessen
gar ovne alles vertriessen
das sy darnach gedechtent
vnd den suon dem keyser brechtent.
der bott die brieff zuo jm nam
er ruowete nit vntz das er kam
zuo den meistern als er solte
die brieffe er in geben wolte.
die meister ouch das nit enliessent
den botten sy wilkom hiessen
darnach die brieff man vff brach
vnd ieglicher des keisers willen sach
do giengent die meister des nachtes dar
vnd nament des gestirnes war
vnd woltent daran schovwen
ob es das kint möcht frowen
nach lute der brieffe zuo wallen.
do myssefiel es in allen.
wan die meister warent so fírne
das sy sahent an dem gestirne
wie licht sy liessent den knaben ryten
hin zuo sym vatter in den ziten
das erste wort das er denn spreche
so er den vatter an seche.
so wurde der knabe geordenyeret
vnd zuo dem tode geformyeret.
als die meister das entpfunden
do wurden sy zu den stuenden
von hertzen trurig vnd vnfro
ir einer sprach vnder in do
wir sollent das gestirne me besehen
ob yme ich basz möge geschehen
sol der knabe libelosz
werden das ist ein wonder grosz.
die meister wolten nit enberne
sy sahent ein andern sterne
an des selben sternes schin
sahent sy vil grosse pin
das über die meister solte gan
ob sy den knaben wol getonn
fürtent heym in der gesetzte.
wir werden alle siben geletzt
sprach der meister cleophas
ich sagen üch sicherlichen das.
wir werdent vnser houpter bar
fuerent wir den knaben dar
doch vnder zwein bösen ist
eins besser das weisz got crist.
denn das ander do von rat ich
min concience leret das mich
das besser ist das wir sterben
denn das wir lassent den knaben verderben.
der do ist aller tugent genosz
do mit wirt er von dem tode losz.
vnd als die meister trurig waren
do kam der knabe mit hübschem gebarn
vnd sach die meister truren
in anet von naturen
das sy warent vnmuotes vol.
er sprach ich billichen fragen sol
was bristet üch myn lieben fründe
des gebent mir ein vrkünde.
ich sihe das ir sint sere betruebet
üwer hertze ist mit vnmuot gevebt
darummb so sagent mir den grunt
das bitte ich üch in diser stunt.
die meister jm zuo antwurt gabent
vnd sprachent zuo demselben knaben
min lieber herre wol getonn
uwer vatter wil vns nit erlan
wir muessent üch heym bringen
so förchten wir misselingen
wand wir hant daz firmament
von orient gem ocident
all vmb vnd vmb geschowet
vnd sehent nit das uch frouwet
in diser zyt hat es nit fuog.
herre wir wöllnt üch sagen gnuog.
wir hant das gestirne besehen
das wöllent wir üch veriehen
do kvnnent wir nit anders verstonn
wie licht das wir üch heym lan
zuo üwerm vatter in diser zyt
so sagent wir üch waz daran lyt.
als balde ir zuo uwerm vatter koment
das haben wir an dem gestirne vernomen.
das erste wort das jr denn sprechent
so werdent jr zuo dem tode gerechent
vnd schemlichen verteilet gar.
der knabe sprach ich wil ovch war
nemen des gestirnes louff
das ich mynen lip nit so verkouff.
des nachtes sach er den hiemel an
do sach er ein sternen stan
der gar klerlich schein
vnd waz doch ein sternlin clein
als in der stern anluchte
do sach er das in wol beduchte.
möcht er mit künsten listen
sich siben tage gefristen
das er do zwüschen rett kein wort
so möcht er beliben vngemort.
wie wol er alle tage
nach der auenture sage
wart vsz gefueret zu hencken
er begunde sich selbe bedencken
vnd ruofft sinen meistern zuo jm dar.
er sprach nu nement des sternen war.
dar jnne stat gar offenlich
möge ich siben tage mich
behueten das ich nit enrede
do mit ich mich des todes entlede.
nu sint ir siben meister klug
ir kuenent die geschrifft vnd allen fuog
vnd habent an üch grosz vernuofft
üwer ieglicher der öuge sine kuonst
mit sinen klugen listen
mich einen tag zuo fristen
vnd versprech mich so er beste kan
mag ich min leben so behan
von uwer ieglichem einen tag.
nu merckent eben waz ich uch sag
an dem achtesten tage so wil ich
reden vnd behalten üch vnd mich
vnd do die meister den sternen gesahent
zuo ein ander sy da jahent.
gebenediet sy der liebe crist.
vnser junger herre werlich ist
wiser denn wir alle sint.
er seit war das liebe kint
er hat es basz denn wir gesehen
des müszen wir jm der warheit jehen.
bacillus zuo dem knaben sprach
do er die wiszheit von ym sach.
er sprach vil lieber herre myn
min leben muosz in angsten sin
doch trüwe ich üch wol vff enthalten
mit mynen künsten manigfalten
das ir den ersten tag nit sterbent
vnd so ellentklichen nit verderbent
vnd also was ir aller kalle
die meister sprachent alle.
si wöltent alle des glich tun
ir ieglicher wolt jm machen suon
einen tag do das beschach
darnach man her bringen sach
dem jungen herren sin gewant
das er solt riten heym zuo hant.
die meister bereitent jn mit witzen
darnach wurdent sy vff sitzen
der junger vnd die meister sin
vnd rytent zuo dem keiser hin.
vnd als der keiser das vernam
das sin lieber suon kam
do sasz er vff vnd reid
synem suon engegen mit herlichkeit.
vnd do die meister das vernamen
das der keiser vnd die sinen kamen
do sprachent sy zuo dem knaben
herre wir wuellent für traben.
vnd wellent studieren vnser list
das vnser jeglicher üch gefrist
einen tag des bedürffent ir
hie mit so wöllent ryten wir
disen harsch söllent jr by üch behaben
wir wöllent vnser strasz traben.
der knabe der sprach nu farent hin
min lieben fründe nv vergessent nit myn
vnd helffent mir jn myner not
so man mich fueret in den tod.
die meister vrloup von jm nament
zuo einer statt sy do kament
vnd liessent dem jungen ein hübsche schar
das sy sin wolten næmen war.
dar nach der keiser dort her reit
gein sinem suon mit herlichkeyt.
er entpfieng den suon herlich vnd schon
wenn er was sins hertzen kron
er helset in vnd kuoste in.
er sprach vil lieber suon myn
ich han in vil jaren dich
nüt gesehen das jamert mich.
der suon zuechtenklich jm neiget
kein wort er jm nit ertzöuget
des nam den keiser wonder do
vnd wart jm hertzen gar vnfro
vnd als sy in den palast kamen
by den henden sy sich namen.
der keiser der fuert den suon mit jm.
er sprach myn suon mich wol vernym
sage mir wie gefallent dir
dine meister das sag du mir.
ich han üch alle jn manigen jarn
nut gesehen gar für war.
der suon dem vatter antwurt nicht
er neigt jm züchtenklich mit gesicht.
der keiser erschracke aber sere
er sprach suon durch all din ere
wiltuo nit reden mit mir
wie ist dem das sag mir schier.
vnd do die keiserin das erhorte
das der suon ret kein worte
vnd er vff dem palast was
vnd by sinem vatter sas
do wart sy fro in hertzen grunt
vnd lieff zuo derselben stuont
vnd leit sich köstlichen an
vnd sprach ich wil ouch dar gann
gesehen gern des keisers suon.
ich hoff ich wölle in reden tuon.
vnd do sy schon gezieret was
sy gieng vff den palast.
zwo juncfrowen sy mit ir nam
zuo dem keiser sy hin kam.
den suon entpfieng sy herlich
der knabe gen ir neigte sich.
der keiser des ouch nit enliesz
zuo dem sun er sy sitzen hiesz.
die keiserin zuo dem keiser sprach
do sy den knaben by jm sach.
herre ist das üwer kint
by dem die siben meister sint?
der keiser sprach er ist myn suon
ich kan in aber nit über kon
das er ein wort rede mit mir.
das ist wider myns hertzen gir.
do sprach die schöne keyserin
herr nu gebent mir in
vnd hett er nie kein wort geret
ich mach in reden an der stett.
der keiser tuogenlichen sprach
frovwe fuerent in jn üwer gemach
tuont ir in reden das gefellet mir wol
min lip es vmmb üch beschulden sol.
die keyserin den knaben vff zoch
der knabe wider hinder sich floch.
vnd do der vatter das ersach
zuo dem suon er do sprach
stant vff vnd gang mit jr hin.
der suon neigt dem vatter sin
als ob er sprech lieber vatter myn
ich bin gehorsam dem willen din
gantz vnd gar in allen dingen.
got behuette mich vor misselingen.
alse der sun mit der keiserin gieng
in ir kamern nu hörent wie
ir fürbas me sollent verston
sy hies alles jr gesinde vsz gan
vnd satzte in zu ir vff ir bette.
zuo ym sprach sy an der stette
dv aller liebster diocletian
von diner hübscheit vnd schön ich han
vil gehöret guotes iehen.
nu han ich selber wol gesehen
an disen lieben stuonden
das ich hie han fuonden
nach dem myn hertze hat lang geweint
vnd dich myn trüwe für menglich meint
du mynneclicher diocletian.
du solt das von mir verstonn
ich tætt dinen vatter nach dir senden
des mocht mich nieman wenden
vmmb das din gesellschafft mir würde kunt
wenn du mich fröwest in hertzen gruont.
darummb so verkünden ich dir
das soltuo wol gelouben mir
das ich durch dine liebe mich
gehalten han so küscheklich
das ich noch ein juncfrovw bin
nu ist daruff geneiget myn sin
das dir werde min reiner bluom
ich meynen myn küschen magtuom
des din vatter vnd alle die welt
vntz her an mir doch hant gefelt.
nu gange her nach dins hertzen gir
vnd lege dich hie her zuo ze mir.
der jungeling sweig vnd antwurt nicht
vnd so die keiserin das ersicht
zuo dem knaben sy do sprach
gar früntlichen sy in ane sach.
o du lieber diocletian
ich bin aller fröuden an
du halbes teil myner sele.
sit ich dich us aller welte wele
vnd myn trost gantz an dir lit.
warummb redestuo mit mir nicht?
du ertzöugest mir kein früntschafft niht
weder mit worten noch mit gesicht.
sage mir was sol ich tuon durch dich
dartzuo so bin willig ich
allen dinen willen zuo tuond
ich gib dir minen magtuom.
teilestuo din liebe nit mit mir
so muosz ich sterben sagen ich dir.
do dise wort also geschahen
sy beguonde in früntlich vmfahen
vnd wolt in ouch geküsset han.
der knabe wart hinter sich gann
vnd wolt ir verhengen nicht
als vns dise auentüre vergicht.
die keyserin versuocht in basz
sy sprach warummb tuost du das
min liebes kint das frag ich dich.
vns sicht doch niemant sicherlich
laz vns by ein ander ligen
es sol wol beliben verswigen
so vindestuo wol das ich bin magt
vnd ich dir vngern ichtes versagt
durch din liebe ich han verhuot
minen magtuom dir mit guotem mut.
der jungeling ein wort nit sprach
mit züchten er sich von ir brach.
sy zovgt yme ir brüstelin
vnd sprach suon daz ist ouch din
min lieber dioclecian
luog wie einen lib ich han
der ist mit willen dir bereit.
ich sagen dir das vff mynen eit
wirt mir verhengnüsse nit von dir
so geschicht vbelichen mir.
der jungeling aber stille sweig
mit sinem hovpt er von ir neigt
vnd wolt aber von jr gann.
sy sprach lieber dioclecian
was mag es gehelffen dich
das du nit redest wider mich?
du bist vil licht zuo mal myn fint.
dyoclecian myn liebes kint
so wil ich eins raten dir
du solt es schriben mir
wie din wille gen mir ste.
ja das dich das glücke ange
ob ich mich sölle trösten din
diner libe tuo mir ein wenig schin
oder myn leben ist zergangen.
schribe balde wende min verlangen.
der knabe sich überreden lie
einen schribgezüg er entpfie
vnd schreib als hie nach geschriben stat
ob sy frowe üwer rât
als ir vil zuo mir hant gesprochen
ich hette myn zucht vnd ere gebrochen
an dem vil lieben vatter myn
das ich den bavmgarten sin
als recht vppenklich zerstören solt
was gewinnes jch dar an haben wolt.
der gewin dücht mich clein
das weis got der rein.
so sündet ich ouch swerlich hie an
kein guotes ich hie merken kan.
mins vatters fluoch ich gar entpfieng
niht nutzes mir darusz engieng.
dauon so nötige frowe nit mich
zuo mynem schaden so vbenlich.
do die keiserin den brief gelasz
do zerbeis sy den brief in groszem hasz
vnd zerzarte jre cleide vnd zuoreisz
ir antlit das es wart von sweisz
bluotes rot all über al.
ir kleinot warff sy hin zuo tal
vnd schrei mit luter stimme
herre hilff vnd vernyme
mir armen durch den zarten got
das ich nit werde des tufels spot
hilff mir myne ere behaben
vor dinem suon dem bösen knaben.
als der keiser in dem sal was
vnd er eigenlichen horte das
die keiserin so ellencklichen rieff
gar snel er zuo der kamern lieff.
siner ritter einen er mit ym nam
vnd do er in die kamern kam
er sprach frovwe sag balde mir
was ist hie beschehen dir?
sy sprach herre ir söllent üch erbarmen
vber mich gar vil armen
wan der nie üwer suon wart
luogent wie hat er mich zerzart.
wie hat er mich zerkruomen.
er ist von dem tüfel komen.
herre als ir wol wissent
ich hett mich gern geflissen
das ich in reden hett gemacht.
vnd do ich in jn min kamern bracht
do nötiget er zuo sünden mich
do wolt es nit verhengen ich
vch vnd mich er nit en ert.
ich han mich sin gar kuom erwert
das sehent ir an mynem antlit wol
das do ist bluotes vol.
min gezierde vnd rock ist als zutrent.
er hat mynen lip gar nach geschent.
vnd werent ir nit gar balde komen
er hett myn ere mir benomen.
ich wer würden gar zuo schanden
hett ich yme nit widerstanden.
als der keiser ersach das
das die frovwe so sweissig was
vnd ir cleider warent ze zart
vnd ir clage verhört wart
do wart der keiser zornes vol.
er sprach frovw gehabe dich wol.
ich sol dir dis gar snel rechen.
der keiser der wart sprechen
fuerent disen bösen gast
balde vff den palast
er muosz erhencket werden.
er sol vff diser erden
dekein wile beliben
vnd söliche boszheit triben.
do das des keisers ræte horten
do sprachent sy mit gemeinen worten
herre ir söllent nit so gæhelich tuon.
ir habent nit den einen suon
der ist nit guot so lichtlich ze tötten
vnd in zuo sterbende nöten.
es sint doch gesetzte vnd recht hie
do weis menglich wol wie
man die lüte halten sol
mit dem gesetzte stat üch wol
als er denn verschuldet hat
denn töt man in daz ist vnser rat
nach dem gesetzt als recht ist
das nieman sprech in diser frist.
der keiser hat in synem zorn
sinen einigen suon hochgeborn
ertöttet ovne allez gerichte
das gezem keinem keiser nichte.
do der keiser das erhorte
er sprach mit grymmen worten
fuerent den bösewicht vff den erker
vnd sliessent in jn den kerker
vntz mvrn so tuot man jm sin recht
nach dem als er mich hat gesmeht
do man den suon in geslosz.
die keiserin es gar sere vertrosz
das man in liesz die nacht leben.
sy wart sich gar übel geheben
vnd weinte gar bitterlichen.
sy sprach gar inneclichen
owe iemer ach vnd och
der bösewicht der lebet doch noch.
wie sol ez armen mir ergann
das ich von niemant trost hie han?
vnd do der tag ein ende genam
der keyser des nachtes kam
in die kammer zuo der frovwen.
er wart sy vnder ougen schovwen
vnd er sy also weinent fant.
er sprach zuo jr snel zuo hant
o du aller liebste frovwe zart
warumb weinestuo so hart?
die keiserin weinende sprach
ich mag wol schrien iemer ach
das ir für war das wissent wol
das üwer suon ist boszheit vol.
nu wöllent ir in geniessen lan
das er mich geschent wolt han
vnd sprachent jr er muost sterben
nu laszent ir mich verderben
vnd lebet üwer suon noch
der mir myn kleinot ab zart vnd zoch.
der keiser antwurt jr also
morn so wirt er gar vnfro
so muosz er mit gerichte sterben
vnd an eym galgen verderben
das stat dem rich vnd vns beiden wol
da mit dich frovwe benuegen sol.
die keiserin sprach sol er so lange
leben das tuot mir grosz getrange
so sagen ich üch gentzlichen für war
das üch wirt beschehen zwar
mit jm als eins mals eym beschach
als mir ein guoter mönsche veriach
der hat gar ein edeln bovm
nit gedenckent das ez sy ein trovm.
vnd vnder dem selben bovme fin
stuont eins junges böumelin
des selben adels es ouch was.
der keiser sprach nu sag mir das
min liebe frovwe wie was dem
wand ich es sicher gern vernem?
die keiserin jm das veriach
gar züchtenklichen sy zuo ym sprach
do was ze rome ein burger cluog
der hat richtuoms genuog.
derselbe burger ein garten hat
der was gelegen in der stat.
ouch stuont ein groszer bovme dar jnne
der was dem burger wol in dem synne.
vnd vnder dem selben bovme clar
stuont ein junges böumlin das ist war.
der alte bovme trug so edele fruocht
wer gewinnen wolt die suocht
vszetzig zuo sin wer ir denn asz
der selbe zuo stuont des siechtagens genas
so edele krafft hat die frucht.
eines tages fuegt es sich also
das der burger gieng do
in sinen lieben garten
vnd er wolt zuo den bovmen warten
vnd als er das junge böumelin sach
zuo dem gartener er do sprach
des jungen böumelins du war nym
vnd luge sünderlichen wol zuo ym.
ich hoffen er solle besser werden
denn der alte ie wart vff erden
wie viel er lüte erneret hat
darummb so tuo yme guoten rat.
der gartener sprach ich tuon ez gern
was üwer gnade nit wil enbern
dar nach vnlange kam es darzuo
das der burger eins morgens fruo
wolt aber in sinen garten gan.
er sach den gartener vor jm stan.
zuo stuont er dem gartener rieff
gar snelle er zuo dem burger lieff
der burger sprach mich duncket das
das daz böumlin nit enwas
als es muoglich were.
do sprach der gartenere
herre lieber herre min
dis sol üch nit vnbillichen sin.
der alt bovm ist hoch vnd breit
das tuot dem jungen grosses leit
das der luofft nit zuo ym mag
das schadet dem jungen nacht vnd tag.
der burger sprach mich duncket das beste
hovwe herab des alten este
das der junge luofft möge han.
der gartener sprach das sy getan.
zuo dem dritten mal es kam
das der burger zuo ym kam
aber sinen gartenere.
er sprach nu sage mir die mere
das böumlin das enwachset nit
daran mir faste leide beschicht.
der gartener antwurt jme also
herre der grosz bovme ist also ho
das er dem jungen die suonne verhalt
do von des jungen krafft erkalt
do mag kein suonne noch regen zuo
ich bedarff guotes rates wie ich tuo.
der burger sprach sit das so ist
so han ich gedacht einen list.
hovwe den alten gar herabe
durch das der junge sinen luofft habe.
ich hoffe der junge sölle denn geraten wol
das er manig arme mönsche trösten sol.
der gartener tett das man in hies
den bovme er nit lange ston lies
mit einer ax er in zerstorte
vnlange darnach der junge ouch dorte
vnd vergieng das er kein nütze nie wart
das lag den armen siechen hart
den der fruocht nit me mocht werden
sy schruwen mort vff diser erden
vnd sprachent verflucht sint alle die
die rat oder tatt habent hie
das der bovme ist zerstort.
es ist ein mort über alle mort.
die frucht was vnser sichen genesen
nu mueszent wir des todes wesen
vnd do die clage aldo geschach
die keiserin zuo dem keiser sprach
herre habent jr dis verstanden wol
noch fürbas me ich sagen sol.
er sprach ja liebe frovwe min
nu rede nach dem willen din.
sy sprach herre der edele bovme betüt
üwer persone von dem üwer armen lüt
hilff vnd rat lang hant gehept
vnd jr manig arme mönsche hant gelabt
das junge böumelin das jr habent
betütet üwern suon den bösen knaben
der in bothszheit waszet alle tag
vnd sich fliszet als verre er mag
vwer este des gewaltes abzuohovwen
vmmb das er sich möge gefrouwen
vnd das er lob vnd ruome gewinne
vch zuo stören ist ym in dem synne
vwern lip vnd vwer herschafft
das er denn mit gewaltes crafft
nach sinem willen regniere
vnd vppentlichen hofiere.
als er mir wolt han getann
herre wo ir das lassent dar gann
wer wil sich denn hie erbarmen
vber die krancken vnd über die armen
die werdent erst verflüchen die
die üwern suon lassent leben hie
vnd in wol möchten getöttet han
vber die wirt das fluochen gann.
darummb vil lieber herre min
so sal ich üch billich ratende sin
sit ir noch sint in üwerm gewalt
das ir üch denn dar nach halt
das ir nit koment in die verfluochunge hin
es ist noch weger jr töttent in.
der keiser sprach by mynem leben
du hast mir guoten rat gegeben
frovwe er muosz morn verderben
vnd eins schemlichen todes sterben.
des morgens do der tag kam
der keiser die richter zuo ym nam
vnd satzte sich zuo gerichte
er sprach für har den bösewichte
das geschach er wart zem tode verteilt
er wart gebunden vnd geseilt.
der keiser dem hencker den svn entpfalch
vnd gebot den andern über al
fuerent vs den bösewicht hin
der galge sol sin kilchoft sin.
also der keiser zörnlichen rieff
aller menglich hin us mit ym lieff
aller mengliche kleglichen schrey
owe lieber got heya hey.
dis ist ein not ob allen nötten
man wil des keysers sun tötten.
vnd als er kam für die statt
allermenglich weinende mit ym trat
vnd was daran kein bitten
so kompt gen ym her ryten
der erste meister bacillus genant.
der knabe ersach in gar zuo hant
vnd do er kam in die næhe
do neigt er sich als ob er iehe.
du sihest wol lieber meister myn
man fueret mich zuo dem tode hin
den ich doch nit han verschult
schaff das myn vatter gewinne gedult
sit ich doch sin kint bin
vnd ich nie getætt wider in.
bacillus zuo dem volke sprach
durch got tuont ein wenig gemach
vntz das ich zuo dem keiser komen
er ist so selig vnd so frome
er erhöret villicht min geköse
das ich in hütte von dem tode erlöse.
do rieffent sy alle gemeine
ylent balde meister rein
e das der knabe verderbe
vnd als schemlichen sterbe.
bacillus ruerte sin rosz basz
vnd ylte zuo dem palast
ab stuent er gar snelle zuo hant
sin rosz er vor dem palasz bant.
zuo dem palasz er in gie
vnd viel nider vff die kniee
für den keyser als man tuot.
der keyser sprach dir geschicht nyemer guot.
der meister sprach herre ich sagen muosz
ich han verdient ein bessern gruos.
der keiser sprach du luegest zware
es ist ettwe manig jare
das ich dir vnd den gesellen din
entpfalch ze leren den suon myn
vnd was sin gesprech guot vnd fromme
nu ist er böse vnd ist ein stvmme.
vnd noch eins das böste daran
er wolt myn wip geschendet han
darummb muos er vnd ir sterben
vnd nach einander schentlich verderben.
der meister zuo dem keiser sprach
herre ich antwurt üch der ersten sach
als ir sprechent er rede nicht
got der weisz wol die geschicht
den do nieman mag betriegen
so wil ich werlich üch nit liegen.
er hat in vnser gesellschafft
von gotte gehebt söliche crafft
das er rette vernuefftenklich
gar vil basz vil denn ich.
warumb aber er es nu lasze
do weis got ouch die recht massen.
als ir ouch sprechent das er uwerm wip
wolt geschendet han jren lip
do sage ich üch gar für ware
das er wol sechtzehen jare
by vns züchtenklichen gewesen ist
vnd zühe das an den werden krist
das wir zuo keinen stuonden
kein söliches nie habent entpfunden
vnd darumbe gnædiger herre min
so wil ich üch eins ratent sin
mit vrlovp so sagen ich üch für war
töttent ir hütte üwern suon zwar
vmbe üwers wibes rede willen
so mag uch nieman das gestillen.
vch geschicht argers denn eym ritter geschach
es wirt gar ein herte sach.
noch übeler wirt es üch ergan
den er dem ritter hat getann
der sinen besten wind ersluog
durch sines wibes rede kluog
vnd doch der selbe getrüwe wint
dem ritter erlost sin liebes kint
vom dem tode getruwelich.
darumb herre ger gnade ich
ir söllent ouch barmhertzig sin
das bitt ich uch lieber herre min.
der keiser zu dem meister sprach
sage wie dem ritter mit dem winde geschah.
der meister sprach ich dz nit tuon
üwer kint habe denn hütt sölichen svn
das ym hüte geschech kein leit
e das ich dis bispil geseit.
die wil möcht üwer suon sterben
so were versuompt als min werben.
wellent jr aber eins mich gewern
vnd hören das mörtlich byspil gern
so heissent den suon wider in sliessen
so sagen ich es üch avne vertriessen.
vnd wenn ich herre üch das gesage
was denn üwern gnaden behage
in zuo tötten oder nicht
das mögent ir tuon avn alle gericht.
der keiser nach dem suone sant
man slosz in wider in zuo hant
zuo stuond an derselben stette
vntz das der meister us gerette
der hub sin rede also an
als jr hie findent geschriben stonn.
es was ein ritter streng vnd fest
der was ritterlich vff das best.
der hat ein einigen suon
als ir ouch habent nvn.
das kint noch denn in der wagen lag
dry ammen pflagent sin nacht vnd tag
die eine solt es seygen
die ander solt es sweigen
die dritte sölte ym gen zuo essen
es was gar vngemessen.
die liebe die der ritter hat
zuo sinem kinde frueg vnd spat
noch denn so hat der ritter gut
zwey ding die ym gabent muot
für ander ding besunder
nu hörent hie dis wonder.
das eine das waz gar ein getruwer wint
ovne sin wip vnd ovne sin kint
was ym zwar liebers nicht
das ander myn muont ouch vergicht
das was ein valk getrüw vnd zart
wenn der ritter beissende wart
was vff stuont das was verlorn
so snelle was der valk vszerkorn.
nu hörent für basz von dem winde
der was als recht geswinde
was er erlieff das huob er
vntz das sin herre kam zuo ym her
vnd er es ym vsz dem muende nam
vnd wen es ouch also kam
das sin herre reisen wolte
mit andern herren als er solte
vnd wenn er vff sin pfært gesasz
der wint des nit vergasz.
solt es dem herren wol ergan
so sprang der wint vff dem plan.
vff vnd nyder her vnd dar
des nam der ritter eben war.
solt ym aber übel beschehen
so muosz ich üch ouch das veriehen.
so tett der wint vff sinen giel
dem pferde er in den swantz viel
vnd hület vnd zoch hinder sich
vnd hat kein fröude sicherlich.
der ritter by den zwein zeichen vernam
wenn ym sin reysen wol oder übel kam
wenn er sich alczyt dar nach richt
ouch liesz der ritter des mit niht
er fuor zuo höfen vnmassen gern.
er wolt eins tages ovch nit enbern.
er tætt einen hoff verkünden
sinen herren vnd sinen fründen
das menglich keme in sin statt
darummb er aller menglich batt.
vnd do der hoff wart verkunte
in die statt da der ritter wonte
do kament herren ritter vnd knecht
ein michel schar mit groszem gebrecht.
vnd wart ein groszes turney do
des wart der ritter in hertzen fro.
er wapnot sich als in gehort an
vnd trabt hin vs vff die ban.
des gritters wip das gesinde alles nam
gar balde sy ovch hin nach kam
zuo den andern frovwen
den torney ouch beschovwen.
nv hörent wie ez darnach gieng.
als man den turner anfieng
die ammen vnd das gesind herus lieffen
das kindelin lag vnd slieffe
in der wagen vff dem sal
do by was niemant über al
wenn der wint der lag ovch da
ouch stuont der falk vff einr stangen ho
vnd was daruff gebunden.
der wint slieff zuo den stuonden
fast hin dan by einer want
dar nach gar balde zuo hant
ein slange gein dem kinde herkroch
der was gelegen in eyme loch
vnd als der nieman horte
der ym sin boszheit zerstorte
darummb er harfür kam
des kindes er war genam
dem wolt er an tuon den tot.
do der falk sach die not
den wint er dort slaffen sach
er swange vnd swange mit grym vnd ach
recht glich als ob er spreche also
wache wint hilff dem kinde do
das es der slange icht ertötte
hilff ym von des todes nötte.
in disen selben dingen
erwachte der wint von dem swingen
by der wagen sach er den slangen
der geriet gein dem kinde langen.
vff sprang der wint vnmassen snelle
der falke der ruort ovch sere sin schelle.
der wint vff den slangen sprang
des seit ym der slange keinen dang
wenn der slange den wint beisz
das er wart ytel sweisz
vmmb vnd vmmb vmmb das kint
so ernstlichen facht der slang vnd wint
es wart alles von bluote rot.
der slange varet des kindes tot
do der wint der wonden entpfant
sin trüwe in aber fürbasz mant
vnd muot in ovch sin smertz vil sere.
er nam einen witten kere
vnd was ym so not uber den slangen
er wolt in über die wagen erlangen
mit einem sprung er dar über sprang
das der wagen misselang
vnd sie der wint vmmb stiesse
ye doch der wint nit enliesse
der slange der muost von ym sterben
nu mocht das kint nit verderben.
als ich üch wil sagen schier
die wagen hatt hoher stollen vier
die behuobent dem kinde sin leben
sin antlet waz gekert eben
vnder sich doch ruort es nit
als üch myn muont hie vergicht.
der selbe hübsche knabe klug
hatt in der wagen luftes genuog
das ym zuo mal nit enwar.
der wint der huob sich wider dar
vnd leit sich wider zuo der want
vnd leckte sin wuonden alzuo hant
wan er gar übel was wuont
darnach in kurtzer stuont
daz turnyeren nam ein ende
die ammen kament lovffen behende
zuo dem kinde vff den sal.
do was es zweiszig über al
vmmb die wage vnd vmmb das kint.
sy sahent dort ligen den wint
der was gar von bluote rot.
die ammen schruwen owe der not
das wir ie wurden geborn.
das kint hat sin leben verlorn
die wage ist vmmb gekert
es lit vns armen diernen hert
owe vnd ach das liebe kint
hat ertött myns herren wint.
die ammen wurden von leide so tvmme
das sy die wagen nit kerten vmmbe
vnd sy wurden snelle ze rate
sy woltent fliehen trat
e das man in den tott an tætte
zuo der selben stette
fluohent sy alle dry do hin.
die frovwe bekam vnder wegen in
do die frovwe die ammen sach
gar züchtenklichen si zuo in sprach
wo wellent ir hin so geswinde
warummb blibent ir nit by dem kinde?
sy sprachent mit eynem groszen geschrey
ach liebe frovwe heya hey.
vch vnd vns ist übel beschehen
das muessent wir üch hie veriehen
mins herren aller liebster wint
hat erwürget vns das kint
vnd ist die erde bluotes vol
man sicht es an dem winde ovch wol
wan er ist blutig über al.
die frovwe wolt louffen in den sal
do viel sy nider vnd wart gar swach
wider sich selbe sy do sprach
owe das ich beroubet bin
des lieben eynigen suons myn.
owe das ich ie geborn wart.
zuo der selben fart
kam der ritter ryten here
er horte kleglichen mere.
die frovwe schrey vnd die ammen
er sprach in gottes namen
waz schrient ir myn lieben kint.
die frovwe sprach herre üwer wint
den ir so recht liep haben
der hat ertöttet vnsern knaben.
owe ach vnd iemer ach
das ich den wint ie gesach
was han ich groszes leides von ym.
der ritter gieng in zornes grym
in den sal da do lag das kint
zuo stuont ersach in do der wint
er richte sich vff mit groszer not
als ym sin früntlich trüwe gebot
er geriet zuo sinem herren gan
vnd wolt sich ym geliebet han
nach siner alten gewohnheyt.
der ritter do nit lenger beitt
er zuckt sin swert vnmassen lang
dem winde er das houpt dannen swang
so zornes vol was der ritter
er gieng in rechtem leides zitter
zuo der wagen vnd kert sy vmmb
do lag das liebe kint fromme
vnd brast ym nüt vnd was gesunt
do wart dem ritter erste kunt
das der slange tott da lag
by der wagen er erschrak
do by so bekant er wol
das der wint was trüwen vol
vnd er das kint beschirmet hatt.
er schrey lut an der statt
o herre durch das liden din
wie hon ich den lieben wint myn
so gar mörtlichen ermort.
ich gloubte myns wibes wort.
ach heya hey vnd iemer ach
sin cleider er vor leide zerbrach
vnd fluog sich selbe vnd rovfft ovch zwar
vs sinem houpt ein michelteil har.
er sprach owe der getruwe wint
hat mir behuot min liebes kint
er hat den slangen gebissen tot
owe not über alle not
was han ich arman in geziegen
ich sy in dort verwondet ligen
als in der slange gebissen hat.
ich wil für myne missetat
gen jerusalem hin keren
vnd barfus mich generen
wie daz got an mich begert.
er brach in drü stuck sin swert
vnd gieng hin barfusz über mer
vnd nam her wider keine ker
er beleip da vntz in sinen tod
als ym sin getruwes hertze gebot.
do sprach der meister fürbasz
herre hant ir gehöret das
was ich uch hie gesaget han
künnet jr es wol verstan?
der keyser sprach ia sicherlich
es ist frömde vnd erbaermklich.
der meister aber fürbasz rett
er sprach an der selben stett
herre töttent jr üwer einiges kint
so wissent das jr des gewisz sint
vmmb üwers wibes rede also
jr werdent niemer me fro
vnd das uch geschicht gar vil wirsz
denn dem ritter gloubent mirs
der do ertott sin besten wint
der im behuot hatt sin kint.
der keiser sprach mit guotem fuog
dis bispil daz ist hübsch vnd kluog
vnd gefellet mir so iennenklichen wol
min suon noch hüt nit sterben sol.
der meister sprach so tuont ir recht
got sol es noch wol machen slecht
vnd sol üch dancken das jr mich
hüt habent geeret demuotiklich
got pflege üwer lieber herre min.
also schiett der meister hin
do die keiserin das vernam
zuo dem keiser sy do kam
vnd weinte gar gruwelich sere
sy schrey hüt vnd iemer mere.
lebet üwer böses kint noch
ich wande er were erhencket tod.
dem keiser sy ir liden clagt
aber ein bispil sy ym sagt.
si sprach herre vernement mich
es was ein keiser guotes rich
der hat einen walt der was kluog
vnd lieff dar jnne wildes gnuog
doch sünderlich ein eber was
dar jnne der alles das fras
das yme getorste nahen.
das wart den keiser versmahen
das der eber die lüte so tot
in sinem riche er do gebot
vnd hiesz das schrien vm vnd vmmb
er wer arme rich wise oder tuom
wer den eber möchte ertötten
dem wolte er helffen us allen nötten
vnd wolt ym sin einig tochter geben
vnd darnach nach sinem leben
solt er an siner statt keiser sin.
nu was niemant vnder in
der es getörste vnder stonn
denn ein gebürischer armer man
der was ein schavffhirte
er gedacht ob dir die tochter wirte
so wirstu vnd din geslechte rich.
ich wil es wagen sicherlich.
der schauffhirte sich des begab
er nam zuo ym sin hirten stab
in den walt er hin in kam
der eber das gar balde vernam
er lieff den geburen gar freiszlich an
fliehende wart der arme man
vff einen bovme er jm entweich.
der eber tett vil manigen streich
in den bovme mit den zenen
das der gebure beguonde wenen.
der bovme wolte fallen nider
er vorcht verlieren lib vnd gelider.
nu hat der bovme obes vil
de brach der gebur in dem zil
vnd warff es dem eber her abe
dem eber es vil fröude gabe
wenn er asz des obes so fast
das yme der ruowe ein teil gebrast
er leit sich nider an der statt
wenn er des obes was so satt.
als der gebure das befant
er steig herabe heymlichen zuo hant
neben den eber er lise sasz
siner geschittekeit er nit vergasz.
er krauwet dem eber gar senffteklich
der eber der ruorte nit sich
er lag vntz er entslieffe hart
do das der gebure jnnen wart
das der eber entslaffen waz
sin selbs er do nit vergas.
er zoch sin messer vsz heymlich
vnd gab dem eber einen stich
an die kele das er starb
also der gebür die tochter erwarb.
darnach üwer ettwe manig jare
sagen ich üch sicherlichen war
der keiser do sin ende nam
der gebur an sin statt kam
vnd wart gewaltig keiser rich.
herre hant ir wol verstanden mich?
also sprach die keiserine
so næment dis in uwern synne
so wil ich üch dis bispil künden
vnd den rechten gruont ergründen
der keiser sprach ich han dise wort
sicherlichen gar gern gehört
ich han es ouch verstanden wol
üwer muont fürbasz reden sol.
die keiserin gar wiszlich sprach
herre nu merckent dise sach
der eber betütt üwer persone
der gewaltenklich die krone
solte tragen das sint jr
herre nv sollent jr glouben mir
der hirte betütet üwer böses kint
dem alle boszheyt zuo clein sint
der mit kuonst vnd mit stabe fahet an
wo er üch alle tage betriegen kan.
vnd als der hirte dem eber kratzet
in glicher wise hat er sich gesatzet
vch zuo morden vnd zuo tötten
vch ist licht wol mit disen nötten
dar zuo uwers kindes meister sint
gar nahe als böse als uwer kint
sy krauwent üch in diser nötten
bis üch uwer kint getötte
mit jren falschen meren
wenn sy nit anders geren
würde üwer suon herre das kem im wol
so füllent sy ir secke vol.
herre ir hant mich wol vernomen
nit laszent es hie zuo komen.
behaltent das heffte in üwer hant
das üch belibe libe lüte vnd lant
der keiser sprach du sagest mir recht
ich sol ez morn machen slecht
er sol nit lenger haben gemach
e mir beschech das dem eber beschach.
er muosz morn des todes wesen
nit lenger lasz ich in genesen.
als der tag nu waz komen
der sun wart aber herusz genomen
vnd wart gefüret für den keiser
des keisers styme was nit heiser.
er sprach für usz den bösen schalk
an den galgen henck den balk
das hat er verschuldet wol
darummb man in hencken sol.
er sprach hencker nym din teil
der hencker nam in an ein seil
vnd fuort in vs für die statt
manig mönsche jm hin nach tratt
mit weinendem hertzen sere
nu hörent furbas mere.
do kam aber ein meister gerant
loculus was er genant
der knabe sach in vnd süfftzte tieff
dem meister die ougen vber lieffen.
der knabe sach in weynende an
als ob er spreche zwar ich han
nüt verschuldet disen tot
hilff lieber meister mir vs not
vnd hilff mir gen dem vatter myn
das er vergesse des zornes sin.
der meister zuo der gemeinde sprach
do er den knaben weinende sach
durch jesus christus wonden rot
laszent üch nit sin als not.
ich wil an den keiser suochen
ob er myner bette wölle geruchen.
ich hoffe ich wölle finden einen list
das ich ym hüte sin leben frist.
die gemeinde schrey nu hovwent drin
nüt süment üch lieber herre min
also der meister kam gerant
do er den keiser sitzende fant
oben in dem palasz.
er kniewet für in als billich was
vnd wartet gruesses do von ym.
der keiser sprach du mich vernym
du bösewicht vnd ir alle siben
was groszen mordes hant ir getriben
mit mynem kinde das ietz muosz sterben
zwar ir mueszent ouch darummb verderben.
der keiser dem meister ouch für leit
als er dem ersten hatt geseit
wie das sin suon sin liebes wip
geschendet wolt han jren lip
vnd seit ime die stucke alle gar
als yme die keiserin hat geleit dar
do sint jr siben schuldig an
darummb jr sollent den tot ouch han.
der meister sprach nv helff vns got
durch sin barmhertzig gebot
wenn wir zuo mal vnschuldig sint
vnd ouch vnser herre das fromme kint.
doch gnædiger lieber herre min
ich wil üch sagen minen sin
hett vnser frovwe ein kint getragen
sy hett in diesen tagen
vwerm suon söliche schande nie uff geleit
das wissent für die warheit.
herre ich rat üch in guoten truwen
das sol uch niemer gerüwen
wissent töttent jr üwern sun
vch kompt ein sölich liden dauon
das jr niemer mere
gewinnent muot noch ere.
wöllent jr durch uweres wibes wort
hût verhengen sölichen groszen mort
so geschicht üch wirser vil
als ich üch sagen wil
wenn einem alten ritter geschach
der hett gern gehebt sin gemach
do gelovbte er ouch sins wibes wort
er wande es wer war was er hort
von jren worten als er seit
wart er in den pranger geleit
gentzlich gar ovne alle schulde.
der keiser sprach by myner hulde
meister so sag mir die geschicht.
der meister sprach das tun ich niht
e das ich geseit die wort
so wer üwer suon dort usz ermort
vnd ellentlichen erstorben
was hett ich denn hie geworben
wöltent ir das bispil hören gern
so söllent ir herre mich eins gewern
zuo stuont in disen dingen
so heiszent uwer kint her wider bringen
so tuon ich üch das bispil kuont
als balde üch das geseit min muont
so mögent jr in disen nötten
dar nach leben lan oder tötten.
der keiser zuo stuont nit enliesz
sinem suon er balde ruoffen hiesz
das man in wider slüsse in
vntz er vernem des meisters sin
das geschach ouch snellenklich.
der meister sprach nv hörent mich
eins mals in einer statt sasz
ein alter ritter nv merkent das
der hat ein stoltzes junges wip
die was jm lieber denn sin lip
als üch ouch stat üwer muot.
nu pflag eins sitten der ritter guot
das in des nit vertrosz.
alle nacht er selber sin türe beslosz
vnd wenn er an das bette kam
die slüszel er vnder sin houpt nam.
nu was ein gesetzte in der statt
das niemant nachtes affer wegen trat
vnd wenn ein glocke gelüttet wart
so lag es allen den hart
die darnach wandeln sölten
in den gassen als sie wolten
wenn die scharwaechter fingen
alle die des nachtes giengen
wer in wart den sluszent sy in
vntz das die nacht kam hin
des morgens so es wart tag
zuo stuond er in dem pranger lag
oeffenlichen an der strasze.
hie von ich diese rede lasse
ich sagen wie es dem ritter gieng
wie er sin leben ane gefing.
so waz er als dem wibe zuo alt
vnd hat ouch nit des libes gewalt
das er nach sines wibes gir
möcht nach lust gehelffen ir
als sy nottdürfftig was.
darummb so schuoff sy ir selber das
das sy nit lange daran borgt
mit einem buolen sy sich besorgt
den hat sy liep in hertzen gar.
nu nam sy des vil eben war
war der man die slüssel tett
vnd wenn sy kament an das bett
vnd so der man entslaffen waz
der slussel sy do nit vergaz.
sy nam die slüssel vnd gieng hin vsz
zuo yrem buolen in sin hus
vnd wenn sy by jm ein wile waz eine
so gieng sy heymlich wider heyme
vnd leit sich zuo jrem man wider
als wer sy do gelegen syder.
eins nachtes nach jre gewonheit
stuond aber uff die frovwe gemeit
by dem alten sy vertrosz
die türe sy aber vff slosz
zuo jrem buolen sy hin sleich
dem ritter so sin slaff entweich
das er erwacht alzuhant
vnd do er sins wibes nit enfant
do stuont er vff mit vngehabe
vnd gieng zuo der stegen abe.
die husztür fant er offen stonn
do nam der ritter wol getonn
einen reitel lang vnd grosz
die türe er herte wider beslosz
vnd gieng wider oben in das husz
vnd luoget zuo eym venster vsz
gein der gassen ob der tür
ob sin wip icht kem da für
so sy von jrem buolen gieng
das er sy oben off entpfieng.
darnach über lang es wart
do kam die stoltze frowe zart
vnd fand die türe hert besloszen
sy wart grüwelich daran boszeln.
der ritter sprach an der stette
frovwe versmahestuo myn bette?
du böse hut nu sich ich wol
das ich dir nit me getruwen sol.
du hast din e gebrochen
zwar es wirt gerochen
du muost vor der türe stann
vntz das die scharwachter koment gan
vnd dich ovne alles vertriessen
morn in den pranger sliessen.
die frovwe die antwurt jm also
zuo jrem man sprach sy so
min lieber herre wie redent ir
ir sollent wol getruwen mir
ich wil üch selb die warheit sagen
dauon so laszent üwer clagen
herre ich sagen üch an diser stette
als ich by üch lag an dem bette
do kam myner muoter maget
an dem venster sy mir sagt
min muoter die hett mir verkunt
das ich zuo jr keme zuo stuont
als sy grosz gat mit eynem kinde
da wust ich uff gar geswinde
vnd wolt heymlichen gan zuo ir.
herre ir sollent glouben mir.
ich han üch sicher war geseit
ich weckt uch nit gern vf mynen eid
ich han min muoter ouch gesehen
in groszer krangheit muosz ich iehen
vnd han zuo üch geylet her
vnd ist ouch mins hertzen ger
das ir die tür wöllent vff tuon
vnd lassent es sin ein sun
e das man die glucken lüte
das ich nit geschant werde hüte.
der ritter sprach du solt gewisz sin
das du des nachtes nit kuomst herin
si batt vnd flecht vil vnd me
der ritter verseit ir nach als e
vnd er tett das vmmb daz
das sy gewitziget wurde dest basz.
do sprach die frovwe erbermhertzklich
so wil ich gan ertrencken mich
die frovwe zuo einem bruonnen kam
einen groszen stein sy do nam
vnd warff den in den bruonnen clar
nu sleich die frovwe ich sagen üch war
heymlichen an des huses ort
do der ritter das erhort
das grosz gerümel in dem bronnen
er lieff herabe vnuersvnnen
zuo dem brvnnen lieff er
vnd suocht sin wip hin vnd her.
vnd do er sy nit enfant
er sluog vnd roufft sich zuo hant
er schrey heya hey ich armer man
wie grossen mort han ich getonn
die wil der ritter clagte sye
die frovwe zuo dem huse in gie
die türe festenklich sy zuo spart
obenne an dem vester sy lachen wart
do sy hort jren man
so kleglichen sich gehan.
sy sprach sag an du alter tor
warummb stastuo dise zyt dauor
benüget dich nit mit mynem libe
du muost anderswo gann zuo wibe
gastuo nachtes zu diser stette
zuo dinen snuoren vnd laszest myn bette.
do er ir stimme hort aldo
do wart er jnneclichen fro
das sy ir leben noch denn hette
zuo jr sprach er an der stette.
gelobet sy der werde crist
das du noch frovwe lebent bist
wenn ich übel erschrocken bin
nu sag mir liebe frovwe myn
warummb schüldigest du mich
des zwar nie gedacht ich
ich wolt dich witzigen vnd anders niht.
sy sprach du lügest als ein bösewicht
es ist ein gesprochen wort
das han ich ye vnd ie gehort.
wer do geschendet ist
der wolt gern zuo aller frist
das iederman geschent wære
das ist ouch dins hertzen gere.
du legest mir vntette zuo
die du begast spat vnd fruo
dauon so stant dis nacht aldo.
der ritter sprach wie redestuo so?
sy sprach in guotem reden ich
macht du wol gehören mich
gedenck waz der wise man gicht
arme vnd hoffart ist guot niht
riche vnd ein lügenere
die werdent zuo jungst vnmere
alt vnd ein nar da by
die gebresten hastuo alle dry.
du bist ein lügener vnd bist rich
was du tuost daz leistuo vff mich
so bist du törecht vnd bist alt
vnd last mynen lip wolgestalt
vnd gast zuo dinen snuoren slaffen
got der sol dich billichen stravffen.
darummb so lide dich vor der türe
es komet diner selen wol zuo stüre
wenn du hast es wol verschuldet
darummb so lide es mit gedult
es ist din glücke ich sage dir wie
das du din pin lidest alhie.
der ritter sprach trut frovwe myn
du solt gen mir barmhertzig sin
weistuo nit das got erbermde hat
vber des mönschen missetat
er nymet besserung von ym
min liebe frovwe von mir ovch nym
beserunng das tuon ich gern
waz du an mich kanst begern.
die frowe sprach nv næment acht
weliche tüfel hat dich zuo eym prediger gemacht.
es ist gottes wille wol
das man dich hie pinigen sol
ich sagen dir vff die trüwe myn
du komest dis nacht nit har inn.
vnd do sy also mit yme rette
do lut man die glocken an der stette
er sprach selig müszestuo sin
liebe frovwe lasz mich zuo dir hin in
das ich nit vff diser erde
so lasterlichen geschendet werde.
die frovwe die sprach kein vnmuot hab
das lüten nympt din sünde dir ab
darummb so lide es gedultenklich
so komestuo in das hiemelrich.
vnd do die rede also geschach
zuo stuont man dort har lovffen sach
die scharwachter alle gemein
den ritter alters ein
sy in der gassen fuondent gan
sy sprachent ist dis recht getann
das ir der statt gebott nit haltent
vnd sölicher gænge des nachtes waltent
es ist eym bösen zeichen glich.
das wip ruoffte her abe cleglich
do sy die scharwachter hort
durch got vernement mich ein wort
vnd næment myn rede in
ir wüssent wol wes tochter ich bin.
nu mag jch üch nit lenger verswigen
min man der gat alle nacht ligen
zuo sinen snuoren anderswo.
wie möcht ich iemer werden fro?
es ist war das ich üch sage
ich han gewartet alle tage
ob er sich bessern wölte
von recht als er solte.
ich wolt es nit gern vsz sagen
nu muosz ich es leider clagen.
wenn er sin boszheit nit enlat
durch nieman weder frue noch spat
darummb so koment zuo helffe mir
das ist an üch mins hertzen gir.
ich bitt üch durch den zarten got
das ir nach dem gesetzt vnd gebot
in wöllent hertklich straffen
vmmb das er zuo andern gat slaffen.
do nament sy den ritter alt
vnd fuorten in mit gewalt
vnd sluszent in des nachtes in
vnd do für kam des tages schin
do bittent sy do nit lenger
sy leitent in jn den pranger.
das muost der ritter liden gar
jung vnd alt gafft vff in dar.
der meister zuo dem keiser sprach
herre hant ir dise sach
verstanden als ich üch han geseit
das wolt ich gern vff mynen eyt.
der keyser sprach ia vff myn ere
der ritter erbarmet mich harte sere
das ym die smacheit ie beschach
es waz wol ein feige sach.
do sprach der meister aber do
herre ir werdent niemer fro
zuo pfande wil ich myn lip üch geben
laszent ir üwern suon nit leben
vnd wöllent in durch üwers wibes rede töten
daz wirt ein not über alle nöten.
gnædiger lieber herre myn
so söllent ir des gewisze sin
das üch vil wirs wirt beschehen
denn dem ritter das wil ich iehen
den do sin wip also verlog
vnd in so valschlichen betrog.
der keiser sprach der selben stunt
nie böser wibes wart mir kuont.
ich han gehört dies bispil gern
nu wil ich dich ouch eins gewern
min suon sol noch hüt nit sterben
noch an sinem libe verderben.
der meister danckt dem keiser do.
er sprach herre ez kumpt noch also
des wil ich üch myn trüwe geben
lassent jr üwern suon leben.
es kuompt uch hie nach zuo gut
hie mit hab got in siner huot
üwern lip gar willenklich
vmmb das ir hant geeret mich
das üwer kint hut blibet leben
hie mit wil ich üch got ergeben.
die keiserin alle dise worte
von den beiden hat gehorte
vnd das der jungling noch denn lept
vnd nit an dem galgen swebt
in ir kamern sy do gieng
ein weinen sy da ane fing
vnd zerzerret vnd sluog sich
vnd schrey dartzuo so grymlich
mit luter stymme ach vnd we
nu ist mins lidens aber me
das myns vatter tochter ie geborn wart.
ach der ellentklichen fart
so ich in dis lant her fuore
das ich nit ertranck in dem muore
so were ich diser versmehe abe
die ich in diser frömde hab.
owe dez weynen ich die heissen trehen
mir mag kein beserung beschehen
als der frovwen gesinde das horten.
sy kuontent ez dem keiser dorte
vnd seiten ym die kleglichen not.
der keyser wart von schrecken rot.
zuo ir lieff er geswinde
hie us lies er daz gesinde.
er sprach o liebe frowe myn
wie macht du so vnmuotig gesin?
du nit also das ist din ere
das bit ich dich von hertzen sere.
die frovwe sprach gar zuochtiklich
herre die grosze liebe die ich
mit gantzer trüwen zuo uch han
dag vnd nacht ovne abelan
das ich des nit mag geniessen
vnd mir smacheit vnd vertriessen
yst beschehen ja tusent falt
das mir myn hertze nit spalt
das ist wol ein wonder grosz
so gar bin ich an fröuden blosz.
doch weis ich das in hertzen wol
so ich die warheit sagen sol
würde es üch ioch übel gan
min vatter wurde mich doch nit lan
er ist so gewaltig vnd so rich
das er wol mag erziehen mich.
der keiser sprach das wölle got niht
das iemer beschehe die beschiht
das din vatter dich ziehende werde
die wil ich han so vil vff erde
du solt ouch kein gedencken han
das ich dich iemer me wölle lan
die wil mir got myn leben lat
so soltuo haben guten rat.
do von so laz din truren sin
das bit ich dich lieb frowe myn.
die frovwe die sach den keyser an
aber sy do weinen began.
sy schrey aber owe ach
zuo dem keiser sy do sprach.
herre ir mögent noch leben lange
wie es aber vmb das gut gange
do han ich gar kranck zuuersicht
ich weis wol das üch beschicht
als eym ritter mit sym son beschach
dem man groszer eren iach
ist es mir von üch erloupt
der sün wolt nit sins vatter houpt
vff eym kilchoff begraben.
dem selben glichen ich üwern bösen knaben.
vnd was sin vatter durch in gestorben
vnd ellentklichen durch in verdurben.
der keiser sprach bescheid mich basz
hertze liebe frovwe wie waz das.
die keiserin sprach üch sol myn muont
dise sache billichen tuon kuont
wenn ich hoffen es sy uch guot
do von vernement mynen muot.
zv rome ein guoter ritter sasz
der wolgeborn von art wasz
der hatt zwo töchter vnd ein svn
nu waz der ritter des gewon
das er vnmassen gerne
turniert vnd stach mit dem spere
das er den schympff so vil treib
das ym gar wenig gutes bleib
wand er vertzart was er hat
in der selben statt.
ze rome ouch ein keiser sasz
der vast rich vnd mechtig was
er hat vil goldes vnd wite lant
er was octauianus genant
einen turn von goldes er hatte
ze rome stan in der state.
daruber satzte er einen ritter gut
der des turnes hat in hut.
nu kam der ander ritter wert
beide vmmb harnesch vnd vmmb pfert
der do so gern durnierte
vnd das sin verhofierte
den eren nach vff der ban
sin erbe wolt er verkoufft han
wan er was benötet gar.
sinen svn ruofft er dar.
er sprach zuo ym myn lieber suon
wie sol ich myner armuot tuon
verkovff ich min erbe was ich han
so muostuo vnd din swesteren betteln gan
der svn zuo dem vatter sprach
vatter das wer ein übel sach
söltent wir nüt von dir erben
vnd wöltest vns als gar verderben
das dücht mich sin geferde
gedenck sust das dir ettwas werde
das du mögest getriben den schympf
des hastuo gar vil bessern glimpff.
der vatter sprach gefellet es dir
vnd wiltuo des helffen mir
der keyser der hat goldes vil
als ich dich bescheiden wil
der torn steckt goldes vol
darin so grabent wir ein hol
vnd grabent vnder den torn ein loch
got mag vns gehelffen noch
vnd nement dar usz als vil wir wellent
vnd turnierent denn aber mit den gesellen.
der suon sprach der rat ist guot
vnd ist mir ouch wol zuo muot
ich wil mich des vil mynre scheinen
von sölichem grossem schatze zuo næmen
wenn das wir vnser erbe verkoufften
vnd wir alle betteln louffent
sit sin der keiser doch gnuog hat
vatter dis ist der beste rat.
sy stuonden beide uff des nachtes
vnd machtent lützel gebrachtes
vnd giengent zuo dem turne hin
vnd gruobent ein loch darin
vnd nament des goldes vil herusz
vnd trugent ez heym in ir hus.
der ritter bezalt sin schulde gantz
er machte sich aber zuo dem tantz
vnd stach vnd turniert aber als e
nu hörent wie es fürbaz ge.
der ritter der des turnes huote
der gedacht in sinem muot
von recht ich billichen solde
ouch einest luogen zuo dem golde.
der ritter den turn vff slosz
der schatz der ducht in nit als grosz
als er vor waz gesin
mit dem selben sach er hin
vnd sach das loch das do was
vor schrecken er kum genas
wand er vorcht des keisers zorn
zuo dem keiser hochgeborn
gieng er vnd seit ym die mere
wie ein loch in dem turne were
der selben nacht gebrochen
vnd wie lüte werent dar in gekrochen
vnd wer des schatzes vil dahin
da ratent zu lieber herre min.
der keiser zörneclichen sprach
mich gat nit an dise sach
ich han minen schatze befolhen dir
den soltuo wider antworten mir.
der ritter erschrack vnmassen ser
hin wider nam er sin kere
zuo dem turn vnd beschovwete in basz
der ritter der was nit lasz
ein kessel der was beches vol
den nam der ritter nu merckent wol
by dem loche er in verbarg
das bech was so sere starg
vnd was so meisterlich gemacht
vnd mit hübschkeit verdacht
das sin nieman war nam
wer aber darin kam
der kam in nie leider husz
er mocht nit komen wider herusz.
als er nu das hat bereit
nüt lenger er darnach beit.
er beslosz den tuorn vnd gieng von dan.
nu kuom ich wider an den man
an den ritter der do torniert
vnd das sin verhoffiert
der hat vertan aber sin guot
vnd was in groszer armuot.
zuo sinem svn er aber kam
an ein ende er in do nam.
er sprach myn suon du weist wol
das ich bin armuotes vol
vnd alles das han vertann
do mit wir vns solten began.
ich rat das wir zuo disen zyten
nit lenger söllent bitten
wir gangent zuo dem turne dar
vnd næment des goldes war
vnd tragent des ein teil her heym
wand vnser schulde ist nit clein.
das wir die mit dem golde bestellen
so ryte ich aber zuo den gesellen
vnd belibet dinen swestern vnd dir
ir erbe das gefellet mir.
des nachtes sy sich vff machten
zuo dem turne si aber gachten
der vatter sloff in das loch
do viel er als ein groszes bloch
in den kessel vnd in das bech
do wart nit ein grosz gelech
wan er bis an den hals dar jnne
stuont in trureklichem synne.
er ruofft mit lüter stymme
min lieber suon mich vernym
kuom nit her zuo das rat ich dir
dir geschicht anders als mir
wand nieman mag her wider usz
davon soltuo beliben dusz.
der svn sprach vatter daz wölle got nit
dir zuo hilff man mich hie sicht
wand wo du würdest funden
in den selben stunden
müsten wir alle sterben
vnd ellentklich verderben
mag ich nit gehelffen dir
so soltuo doch raten mir
wo mit dir zuo helffende sy
do mit stand ich dir billichen by.
der vatter sprach min lieber sun
du macht mir kein helff getuon
so welle ouch got nit das mich
yeman bekenne sicherlich
nym din swert min lieber knabe
vnd hovwe mir das houpt abe
das ist an dich mins hertzen girde
ob ich denn wol funden wirde
on houpt da lit nit an
jedoch mich nieman bekennen kan
vnd also behabestuo lieber svn
din swestern vnd du weltlich ruom
vnd belibent weltlichen schanden fry
nu havwe abe durch die namen dry
got gesegen üch ir lieben kint
wenn ir mir liep gewesen sint.
der son der sprach vatter myn
dis mag gar wol das beste sin.
du macht doch sust niht genesen
dauon so mag es das beste wesen
wand wo man dich bekante
so weren wir alle geschant
vnd müsten ouch darzuo sterben
vnd schentlich mit dem libe verderben
darummb so habe din sele in huot
der almechtig got vil guot
der pflege din dort in iener welt
hie mit der svn nit enfelt.
er sluog dem vatter ab den kopff
vnd nam das houpt by dem schopff
vnd warff es in ein gruob nider
vnd gieng er heym zuo huse wider
vnd saget sinen swestern beiden
von disem hertzenliche leide
vnd wie sin vatter tot were.
der engstlischen mere
erschracken do die geswistern guot.
ir hertze das swebt in vnmuot
als ouch werlich billich waz.
der ritter aber nit vergasz
in den türn er aber kam
des loches er war nam.
do vant er jnne ein mönsch ovn houpt
des houptes was es berovpt
das wondert do den ritter sere
zuo stuont nam er sin kere
zuo dem keiser er hin gieng
ein gesprech er mit ym anfieng
vnd sagt ym an der selben stette
wie er einen körpper funden hette
in dem beche ovn houpt einen man.
der keiser sprach da lit nit an
nym denselben totten man
mercke was ich dir sagen kan
vnd binde in an eins pferdes sweiffe
das man in durch die gassen sleiffe
zuo rome durch alle gassen gar
da by so nym din ovch eben war
in welichem huse du hörest weinen
do by soltuo wiszen vnd meynen
das der körper des huses herre ist.
die nym den alle der selben frist
an einen galgen tuo sy hencken
do wider soltu nit gedencken
vnd ob du das nit entuost
zwar du selber hangen muost.
der ritter zuo stuont das dette
als in der keiser geheissen hatte
der körper wart gesleyffet so
in allen gassen hie vnd do
vnd do man für das husz kam gefaren
do sin töchter jnne waren
do sahent sine töchter dar
vnd nament ires lieben vatters war.
sy schruwen mit luter stymme owe
ach waffen hüte vnd iemer me
vnd als der svn das erhorte
er erschrack vnd forcht groszen mort
er zuckt herus ein messer lang
vnd stach sich selber das er wart krang
ein tieffe grosze wonden.
in der selben stuende
kament die perganten dar
des geschreies hatten si genomen war
si lüffent zuo dem huse hin in
do sprach einer ir juncfrowen fin
mögent ir des schriens nit enbern
warummb ir schrient daz wisten wir gern.
der svn der sprach gar snell zuo stuont
ir lieben gesellen ich bin übel wont
das han ich mir selber nit gern getonn
doch musz ich nur selb den schaden han
als daz myn swestern hant gesehen
so weinent sy die heissen trehen
vnd schrient vnd gehebent übel sich
kuoment her beschowent mich
vnd ratent mir ouch hie zuo
wie ich myner grossen wonden du.
do das die preganten sahent
zuo ein ander sy do jahent
wir sollent gan hin wider us
der körper hört nit in dis hus.
sy giengent dem körper nach
zuo dem galgen waz in gäch
daran man den körper hieng
ich sagen üch als es üch ergieng.
der körper hieng do manigen tag
der suon nie zuo gedenckent pflag
zuo begraben sinen vatter als man tuot
er liesz in hangen vnd nam das guot.
die keyserin sprach herre hat üwer muot
verstanden wol dies bispil guot
waz ich üch hie han gesaget
er sprach ja zwar ez mir behaget.
die keiserin aber fürbasz rett
zuo dem keiser an der stett.
herre also vörcht ich sere
wie ir vmb guot vnd ere
vnd villicht vmb den lip koment
als ir wol hant hie vernomen.
do stellet uwer svn ovch nach
vch zuo verdirben ist ym gach
den ritter durch sines svns willen
niemant mocht gestillen.
er tett für ander ritter vnd knecht
vmmb das er den suon zuo eren brecht
vnd vertet darumb groszes guot
den turn der do was behuot
den brach er vff dar us er stal
vmmb das der svn vber al
möcht mit eren leben.
herre merkent mich eben
das hovpt er ym hiesz abslahen
vmb daz der suon nit entpfahen
wurde laster vnd schande alhie.
der sun wart ouch so fromme nie
das er in von dem galgen nam
durch sinen willen er daran kam
er möcht doch wol eins nachtes
gemacht haben lützel gebrachtes
vnd möcht in han genomen her ab
vnd hette in getragen zuo grab
wer icht selde in jm gesin
er hett sin houpt ouch nit hin
in ein vngewicht gruobe gesencket.
sinen vatter liesz er erhenckt
an dem galgen hangen
also ist es ergangen.
herre also hant ir arbeit
nacht vnd tag daz wirt üch leit
wie ir üwern suon zuo eren bringent
nu weis ich wol in disen dingen
das sag ich üch ovne zwifel gar
ich vörcht ir werdent ez gewar
das er ouch arbeit nacht vnd tag
wie er üch betriegen mag
daz er üch sprech schach vnd matt
vnd daz er kome an üwer statt
vnd das er daz lant regniere
vnd vppenclichen hoffiere.
darummb lieber herre min
so wil ich üch ratende sin
das ir töttent den bösen knaben
e ir bösers von ym werdent haben.
der keiser sprach liebe frowe zart
du hast mir hie vff diser fart
ein hübsches byspil geseit.
des ritters suon vff mynen eit
was ein rechter bösewicht
daz er sinen vatter niht
noch sin hovpt begraben wolt
im solt nieman wesen holt.
frouwe ovne zwifel sol min sûn
mir nit also tuon.
der keiser aber do gebott
daz man den sun in den tot
hin vsz zuo dem galgen fürte.
der hencker in do snürte
an ein seil er in do bant.
der hencker nam in an die hant
er zogt gen dem galgen hin
die gemeinde lief alle gar mit ym
vnd weinten vnd clagten sere.
heya hey hüt vnd iemer mere
dis ist ein not ob allen nötten
des keisers sun wil man tötten.
als sy kamet für die port
do kompt der dritte meister dort
gar snel kam er gerant
er was katho genant.
vnd do er kam also nach
das in der jungling ersach
do neiget er ym mit weinnendem muot
als ob er sprech meister guot
tuo das beste gen dem vatter min
du weist wol das ich vnschuldig bin.
der meister sy mit flisse bat
das sy zuo des galgen statt
nit ilten also sere
er wolt zuo dem keyser here
versuochen ob es möchte sin
das er dem knaben wante sin pin.
das volke gemeinlich rieff lut
o lieber meister sunder trut
rürent das pfert mit krymen und kramen
duont das beste in gottes namen.
der meister für den palast reit
gar snelle er zuo dem keiser schreit
für in er kniete demueteklich.
der keyser entpfieng in vbelich
als den andern trovwete er ym sere
vnd rett yme faste an sin ere
vnd clagt als vorgeschriben stat
alle sines suones missetat
darummb so müst sin suon sterben
vnd sy ouch mit yme verderben.
der meister sprach gnædiger herre min
vwer gnade sol vns gnedig sin
als ir sprechent er rede niht.
jhesus cristus hat die geschiht
zuo vervrteilen daz vnd niemant me
der do kan machen wol vnd we
vnd die blinden kan machen sehen
vnd die stvomen machen jehen.
herre als ir ouch gesprochen hant
er wölt üwer wip han geschant
do sehe ich gern an diser stette
das mönsche das daz gesehen hette
das weis wol der werde crist
das er noch luter maget ist.
ouch sagen ich üch vf mynen eyt
das keynerley boszheit
vber eins bösen wibes boszheit ist
das wolt ich üch in diser frist
mit einem bispil bewisen wol
wie die wip sint geswetzes vnd lügen vol.
vnd darummb lieber herre min
so söllent jr des sicher sin
töttent jr noch hüt das kint
darummb üwer wip ist fint
vnd kerent üch an dir swetzen
so kan ich anders nit geschetzen
wenn das üch beschicht zuo üwerm libe
als eynem burger mit sinem wibe.
vnd mit siner atzeln beschach
die atzel des todes vngemach
muost liden vmb das sy seyt
irem herren die rechte warheit.
der keiser sprach ich bitten dich
der rede der bescheide mich.
der meister sprach das tuon ich nicht
was mir joch hie vmmb beschicht
ir tuont den üwer kint wider in komen
im möchte der lip werden genomen
e ich üch myn rede geseit
so tætte ich verlorn arbeit
vnd wenn jr erhörtent mynen sin
so lant in leben oder töttent in.
der keiser do avne verdriessen
tett den suon wider jn sliessen
do vieng der meister an also
vnd seit dem keiser ein byspil do.
es sasz ein burger in einer statt
ein atzel er gar liep hat
die hat er geleret wol
reden als ein vogel sol.
hebraeis die sprach rett sy recht
es gieng herusz ir gar slecht
die sprach der burger ouch wol kuonde
in der selben zit vnd stuonde
was die atzel sach vnd hort
des versweig sy ym nit ein wort.
der burger hat ein junges wip
die hat er liep als sinen lip.
sy hett aber sin gar wol enborn
irs manes alter tett ir zorn
wand er ir nit gewarten kunde
nach liebes lust zuo maniger stunde.
darummb sy einen buolen nam
der ir do zuo eben kam
vnd wenn der burger vsz der statt
fuor als er gewonet hat
vnd sin kouffman schatz treib
vnlange der ander hie us beleib
wenn sy schickt nach ym snelle
vnd fürt in jn ir kamer zelle
vnd leitent sich zuo samen slaffen.
darummb getorst sy niemant straffen
denn die atzel nam sin war
vnd so der huszwirt wider dar
kam in sin selbes husz
so huob sich ein huorlebusz.
die atzel des nit vergasz
sy seit waz do beschehen was
vnd seit des als vil vnd genuog
das von der frovwen cluog
ein grosz rede wart in dem lande
das ir waz laster vnd schande
es berett der wise vnd der tuome
der burger strafft sy dick darummbe.
es mocht aber gehelffen nicht
als vns die auenture vergicht.
die frovwe die sprach zuo irem man
dise rede ich von diner atzeln han
der gloubst du alzyt basz denn mir.
die atzel macht das beide wir
niemer me fröude gewinnen.
du töttest denn sy das sy kome von hynen
wan ir claffen vns beide verirret
mit liegen sy vns beide verwirret.
der burger sprach frovw sunder wan
min atzel nit liegen kan
wenn was sy höret vnd sicht
das seit sy vnd lüget nicht.
darummb so gloub ich ir basz denn dir
sy seit zwar nie kein lügen mir
eins mals fügt es sich also
das der burger anderswo
in frömde lant faren wolte
nach kouffman schatz als er solt.
als balde er ie ein weg kam
zuo stuont die frovwe ir maget nam
vnd seit ir das sy nit enliesz
iren buolen sy komen hiesz.
als balde es vinster würde vnd nacht
das er denn maecht keinen bracht
das sin iemant würde gewar
sy tett also er kam ouch dar.
do ez vinster nacht wart
vff stuont die frovwe zart
die türe sy heymlichen vff entslosz
wie wenig sy das vertrosz.
die frovwe die sprach gant frölich in
ir sollent gar ovne angst sin
wenn vns nieman mag gesehen
ir buole der wart zuo ir iehen.
frovwe ich vörchte üwer atzel vns höre
vnd das sy vnser fröude zerstöre.
der tüfel hat sy her gesant.
ich vörchten wir werden von ir geschant
wenn sy lustert nacht vnd tag
das sy irem herren ettwaz sag
mit iren claff wuorten
wir sint wol mit ir gesorten.
sy sprach nv gant frölichen her in
ir sollent des gewisse sin
ich wil vns an der atzeln rechen
ir hertze möcht ir dauon brechen.
vnd als er durch den sal in gieng
zuo der frovwen er an vieng
vor der kamern es do was.
er sprach aller tuogent ein adamasz
ich vörchte die atzeln harte sere
vnd tün das durch üwer ere.
als balde als er ie gesprach das wort
zuo stuont die atzel das erhort.
sy sprach o du veiger wicht
wie wol ich dich ensiche niht
von der vinsternüsse der nacht
so höre ich doch dinen bracht.
ich han gehöret üwer beider kallen
sol daz mynem herren wol gefallen
das min frovwe dir hat gezilt
vnd du by ir slaffen wilt
für gantze warheit ich dir sage
das ich es mynem herren clag.
als balde er yemer kompt her heym
das du mit ym hast gemein.
do sprach er zuo der frovwen
frovwe ir muegent nv wol schauwen
das ich üch recht han geseit
die atzel bringet vns hertzeleid.
sy sprach du solt nit sorgen
du erferst ander mere bis morgen
hie mit sy in die kamer gieng
ir sache sy früntlich an fieng
vnd leitent sich zuo samen nider
darnach die frovwe vff stuont wider.
sy ruofft snelle ir maget dar
lasz vns næmen der atzeln war
sprach die frowe zuo der magt.
sy hat als vil geklafft vnd clagt
darummb muosz sy haben vngemach.
bring her ein leiter sy do sprach
wir wöllent vff das tach stigen
ir swatzen muosz ir zwar geligen.
sy stiegent vf das tach hoch
vnd brachent da durch ein loch
vnd nament cleine kieselinge
vnd sant vnd waszer vnd ander dinge
durch das loch wuorffent sy das
vff die atzel do sy sasz
das sy vil nahe waz tot
die gantze nacht leit sy die not.
vnd als der atzelen das beschach
die frovwe steig wider ab dem tach
vnd früg wart an dem morgen
ir buole gieng vsz mit sorgen
darnach der burger kam her heym
zem ersten er sinr atzeln erschein
desselben er nit vergasz
wenn es sin gewonheit waz.
er sprach vff die trüwe din
sag mir myn liebes ätzelin
so ich var in frömde lant
wie denn myn ding sy gewant
mit mynem wibe vnd andern dingen
des soltuo mich ynnen bringen.
die atzel zuo irem herren sprach
herre liden vnd vngemach
han ich gelitten vnd grosze not
ich was vil nahe gestorben tot.
ich wil dir es nit vertagen
ich wil dir es alles gar sagen
was ich gesehen han vnd gehört.
ich sagen dir mit einem wort
die wil du bist gesin vf der stroszen
so hat din wip in gelaszen
iren buolen alle nacht
vmmb daz mich das versmacht
vnd ich in wart darummb straffen
noch denn gieng er mit ir slaffen.
ich sprach zuo ym ich wolt dirs sagen
nu muosz ich dir erst recht clagen
wie ich dise nacht han gelitten not
das mir so nahe kam der tot
hagel regen vnd der sne
hat mir getonn dise nacht so we.
dise lange nacht viel es vff mich.
ich was nahe tott sicherlich.
do die frowe das erhort.
sy sprach zuo ym mit einem wort.
herre nv merkestuo wol
das din atzel lügenheyt ist vol
so sy von hagel vnd snee seit
ich sprich by myner warheit
das in einem halben jar
nie hübscher wetter wart für war
denn es hinnacht ist gesin
nu gloubestuo basz der atzeln din
denn mir biderben wibe.
der burger sprach dinem libe
yst nit zuo gloubende das du seist
du bist nit schaff als du wollen treist
du darfft mit mir nit bagen
ich wil die nachgeburen fragen.
als er ouch tett er gieng hin
vnd fraget snell vnder in
ob es des nachtes gehagelet hette.
sy antwurten ym an der stette
vnd sprachent vnser ein teil gewachet hant
vnd das wir vns nit anders verstant
das in eins gantzen jares frist
nüt schöner nacht gewesen ist
als der burger das vernam
heym zuo dem wibe er do kam
er sprach ich han vernomen
vnd bin des zuo eym ende komen
das mir die atzel hat gelogen
vnd vns beide hat betrogen
vnd was du mir hast geseit
das ist war vf mynen eit.
die frovwe sprach herre vnd lieber man
hie by macht du wol verstan
das die atzel gelogen hat
vnd bin doch durch die gantze statt
durch sy jn ein wort komen
das mich übel mag gefromen.
so hat sy zweyung gemacht
zwüschent vns beiden tag vnd nacht.
wie wol ich vnschuldig bin
doch muosz ich in dem worte sin
das tuot mynem hertzen jnneclichen we.
das clag ich got vnd niemant me.
der burger zuo der atzelen gieng
ein rede er mit ire anvieng.
er sprach das dich got schende
das ich mit myner hende
dich vil vnd dick gespiset han
vnd du min wip vnd mich armen man
hast verworren vnd verlogen
vnd vns beide hast betrogen
vnd das myn libes wib vil wert
ir hertze ist so sere beswert
das hat sy alles von dir gar.
die atzel sprach es ist war
das zühe ich an den werden got
der alle ding weis oune spott
das ich dir nie kein lügen seit
ich kan nit liegen vff min eyt
was ich gehöret vnd gesehen han
das han ich dich ouch wissen lan.
der burger sprach du lügest zwar
es ist schin vnd offenbar
das du mir hast geseit
du habest gehebt hertzeleit
von hagel regen vnd sne
vnd dir sy sere beschehen we
da lügestu sicherlichen an
die nachgeburen ich gefraget han
die dir doch alle sere holt sint.
sy sprechent dise nacht hint.
sy gewesen so wunnenklich
in einem jare würde nie ir glich.
sit du nu mir hast gelogen
so hastuo dich selber betrogen.
vnd din selbs gar vergessen
die katzen müszent din hovpt essen.
die atzel sprach herre vff mynen eit
so stirbe ich vmmb die gerechtekeit
wenn ich den tot nit han verschult
lieber herre habe gen mir gedult
bis das du erfarst die rechten mer.
hiemit der burger
die atzel by dem kopffe nam
vnd tett das in zornes gram.
er zoch das houpt ir von dem libe
das gefiel wol sinem bösen wibe
do sie die atzeln tötten sach.
zuo jrem man sy do sprach
herre du hast zwar recht getonn
wir süllent nu guoten friden han.
vnd do dis alles was beschehen
der burger wart über sich sehen.
er sach das loch durch das tach
vnd sant vnd kieseling vnd alle sach
vant er als im die atzel seit.
nu hörent wie sin hertze leit
erste zuo recht angieng.
mit luter styme er an vieng
er schrey waffen morda jo
niemer me so wird ich fro
die wil mir got mins lebens gann
das ich myne atzel ertöttet han
die do alle myn fröude was
das ich ie geloubte das
das mir myn wip von ir seit
das ist mir jeneklichen leit.
o herre got ich armer man
was groszen mordes han ich getann
vmmb das sy mir die warheyt
gantz vnd gar hat geseyt
vnd sy das tett in groszer trüwe.
der burger gewan so grossen rüw
das er verkoufft was er hatt
vff dem velde vnd in der statt
vnd fuor enweg hin alzuo hant
vber mere in das heilig lant
vnd kam mit sinem libe
niemer me zuo sinem wibe.
als der meister das gerett
er sprach an der stett
zuo dem keiser herre min
hant ir verstanden disen sinn
als üch geseit hat min lip?
wie gefiel üch das selbe wip
die do mit irem valschen muot
schuoff ertött die atzelen guot?
der keiser sprach pfy der schanden
ich han din byspil wol verstanden.
ich sprich das vff mynen lip
es waz ein böse vff setzig wip
vnd dis bispil gefellet mir wol
darummb myn svn hüt nit sterben sol
meister er sol din geniessen.
er hiesz in wider in sliessen.
der meister sprach herre min
vnser herre got der sol üch sin
gnædig durch sin muoter zart
das jr mich hant geeret dise vart
vnd das ir üwern suon lant leben
das wirt üch guot vnd kompt üch eben
do habent keinen zwifel an.
do mit schiet der meister von dan.
als die keiserin horte das
vor leide sy sich selber fras
das der suon des tages niht
solt sterben als ein bösewicht.
sy lieff aber in die kamer
vnd schrey lut mit groszem jamer.
heya hey jch armes wip
das ie berürte mynen lip.
der keyser das erbarme got
wie bin ich hie so gar in spot
das mir kein gliches mag beschehen
des weynen ich hie die heissen trehen
vnd muosz myn hertze liden not
warummb nam mich nit der tot
e das mich der keyser nam
vnd ich jme in sin lant her kam.
der keiser hort ir gefert
zuo stuonde er in die kamern kert.
er sprach gar züchtenklichen
min hertze liebe frovwe tuogentlichen
warummb pinigestuo dich so
vnd bist als recht vnfro
werlich du erbarmest mich
das du so übel gehabest dich.
die keiserin sprach herre hettent ir
recht trüwe vnd liebe zuo mir
als ir zuo mir sprechen
ir hülffent mich rechen
an uwerm kinde den bösen schalk
an dem galgen solt sin balk
billich hangen so lept er noch
der mir myn ere doch
schentlich wolt han genomen
nu ist er aber zuo fride komen.
der keiser sprach mit hübscher zuocht
min liebes wip du zertlich fruocht
ich wolt dir gern sin willig gewesen
so tuot mynen svn disen tag genesen
das bispil das der meister seit
wenn ich gern vppte die gerechtikeit
darumb so han ich den meister geeret
disen tag hat er mynen sun generet.
die keyserin jm ein antwurt bot.
sy sprach herre ist dis die not
vmb des meisters bispils willen
so wöllent ir die sache stillen
vnd das vrteil vertziehen
vnd das rechte fliehen.
nu sint ir doch ein frommer man
das recht ir für sich sont lan gan
das stat wol uwern eren
vnd vch nit an die klaffer keren.
herre ich muosz üch eins veriehen
ich weis wol üch wirt beschehen
mit üwern meistern die jr hant
das ir werdent durch sy geschant
als eynem keyser hie vor beschach.
der keiser züchtenklichen sprach
hertze liebe frovwe min
das soltuo mir sagent sin
in rechter trüwe bitt ich es dich.
sy sprach warummb sol ich arbeiten mich
do nit nutzes an lit
wüst aber ich in diser zyt
das üch nutze vnd ere möcht bringen
das seit ich üch gern vor allen dingen.
der keiser sprach ich wil nit enbern.
du sagest mir das ich höre es gern
ich richt mich ouch darnach dest basz
nu sage liebe frovwe waz ist das.
die keiserin sprach ich sag es gern
der liebe got wölle mich gewern
das myne wort die ich kallen
vch in üwerm hertzen gefallen.
nu merckent lieber herre min
was ich üch hie sagent bin.
zv rome siben wisen waren
wol gelert vnd wol gebarn
durch die das rich wart gerigieret
sy warent geschide vnd gefieret
als uwer wisen ouch wol künen
dem sy guotes wöllent günnen.
der keiser tett aune sy niht
als ouch hie by üch beschicht.
als die wisen sahent das
das der keiser vff sie geneigt was
do ordeniertent sy vnder in
vnd erdachtent einen bösen sin
mit der swartzen kuonst vnd boszheit
das dem keiser hertzeleit
fuoget in den selben tagen.
herre nv wil ich uch sagen
wie ez dem guoten keiser gieng
wenn er in dem palast gieng
so warent jm sin ovgen klar
was ich üch sagen das ist war.
so was sin gesicht schön vnd guot
vnd sach als ein ander mönsche tuot.
als balde er aber kam herusz
vnd ritten wolt für sin husz
so gesach er einen stick niht
das tatten ym die bösewicht
also der keiser manig jare
beleib in dem palast das ist war
vnd muost sin ein blinder man
das jm sin meister hatten getan
vmmb das sy möchten dester basz
ir secke gefüllen ia wissent das
vnd das riche gereygieren
vnd ir kisten do mit zieren.
vnd als sy das versuochten vnd machten
do kuendent sy niemer me betrachten
wie sy es ym wider tætten
wie wol sy es jm getann hetten
vnd als die siben meister kluog
dise boszheyt vnd vnfuog
dem guoten keyser hattent getonn
do wurdent sy zuo rat gan.
ein pene satztent sy vnder in
vnd tattent das durch iren gewinn
den lüten sy hiessent sagen
vmmb vnd vm in den tagen
welichem getrovmet ettwas
das der nit sölte wesen las.
es solt zuo in komen dar
so wöltent sy im sagen gar
den trovm vnd ym betütten wol
herre es ist war vnd ist kein gol.
vnd vor allen disen dingen
sölt eins ein pfunt goldes bringen.
sy wölten ym anders sagen niht
also die siben bösewicht
gewonnent des goldes also vil
für war ich üch das sagen wil.
ich getörst ouch das wol wetten
des goldes sy me hetten
denn der keiser ia wüssent das
eins mals der keiser ob tische sasz
by yme sasz die keiserin
herre vernement mynen sin.
der selbe keiser der vieng an
vnd weynte das ym das wasser ran
vber sine lieben wangen
so sere was er vmmb fangen
mit hertzenlicher swære.
owe der leiden mere
sprach die keiserin lieber herre
sagent mir was üch werre
durch üwer hohe wirdekeyt
wenn üwer betrübde ist mir leit.
der keiser tugentlichen sprach
frovwe myn liden vnd vngemach
krencket mich zuo aller zyt
wenn ich hin vsz kome an daz wit
so sihe ich ein sticke nicht
vnd in dem palast han ich min gesicht
vnd sint mir min ougen clar
das han ich gelitten manig iar
das ich vszwenig niht han gesehen.
des wein ich hie die heissen trehen.
die keiserin zuo dem keiser sprach
herre volgent mir mynr sach
das rat ich üch in mynem muot
ich hoff es sülle üch werden guot.
vnd das üch wider werde üwer gesicht
ich rät üch das laszent niht.
ir habent siben meister kluog
die kuennent boszheit vnd wiszheit gnuog
so regierent sy ouch das rich
mit gewalt das duncket mich
vnd wöllent ir üwer ding vollenden
so sollent ir nach in senden.
vnd wo ez sich denn also vint
das sy in den schulden sint
so sol man in tuon ir recht
sy schemlichen tötten dunckt mich slecht.
vnd darummb lieber herre min
so sollent ir schicken snel nach in
vnd tuont in uwer kranckheit kuont
vnd sprechent das sy üch machent gesunt
vnd wo sy das tuond nicht
das üch nit werde üwer gesicht
so müssent sy darummb verderben
vnd eins schemlichen todes sterben
tuont ir das so getruwe ich wol
üwer gesichte üch wider werden sol.
dem keiser dem gefiel ir rat.
frovwe als ir gesprochen hat
das wil ich volgen sicherlich
ir habent recht geleret mich.
der keiser zuo der selben stuont
dett den siben meistern kuont
das sy snelle kæmen
vnd sine wort vernemen.
die meister nament alle siben
do wart nit vnder wegen beliben.
der keiser zuo stuont zuo in sprach
ich wil üch sagen myne sach
warummb ich nach üch geschickt han
das sol ich üch wissen lan.
es weis wol üwer wisheyt
das ich han groszes hertzeleit
das ich vszwendig dem palast
miner gesicht bin ein gast
vnd ynnerthalbe gesihe ich wol
nu steckent ir wiszheyt vol
darummb so wil ich von üch haben
das ir üwer kuonst dest basz buochstaben
das ich vszwendig ouch werd gesehen
duont ir des nit üch muosz beschehen
ein söliche schentliche not
das ir alle geligent tott.
die meister sprachent zuo der frist
gnediger herre dis gebott vns gar hert ist
das ir an vns gefordert hant
wenn wir vns noch nit darummb verstant
gebent vns zehen tage frist
ob wir finden mögent list
das üwer gesicht möge wider komen
vnd vns der lip nit werde benomen
denn wöllent wir üch ein antwurt geben
vnd aber nach üwerm willen leben.
der keiser sprach das sy getann
ir verstant wol was ich geseit han.
die siben meister giengent hin
sy rettent fast vnder in
vnd studierten grüwelich sere
sy kundent nit künst vnd lere
in keinen weg finden
das sy möchtent enbinden
den keiser das ym wurde sin gesicht
alle ir kuonst die halff sy niht
darummb sy wurden sere betrübt.
es muosz basz werden gevpt
sprach ir einer vnder in
ich han erdacht einen sin
das wir sullent ander artzat suochen
ob ir keiner vns wölle geruchen
vnd vns rat wölle geben
das wir behalten vnser leben.
das geschach sy fuorent hin
zuo einer groszen statt in
vnd do sy vff den markt kament
nu hörent was sy do vernament.
do giengent kleine kindelin
spielen vnd tribent iren sin
do kam einer lovffen hinden nach
zuo den meistern was im gach.
er bracht ein pfuond goldes mit jm.
er sprach zuo in mit luter stym
o ir lieben meister rich
bescheident eins trovmes mich
der ist mir getrovmet by diser nacht
vnd nement hie des goldes acht
des næment nach üwer gewonheit
mit dem golde bin ich bereit
das ersach der kinder eins.
es sprach höre vff gib in keins
du solt das golt geben mir
ich wil basz ercheinen dir
den trovme den die meister alle
nu hörent was ist der burger kallen.
er sprach ich sagen dir liebes kint
mir getrovmpt in diser nacht hint
wie in mynem bavmgarten emytten
stuont ein brvnne mit küllem sitten
darus so flüssen flüsse so vil
das in einer kurtzen wil
das myn lieber bovmgart
ytel vol wassers wart.
das kint zuo dem burger sprach
nu merck gar eben dise sach
wiltuo grosz guot haben
so soltuo vnder den brovnnen graben
do vindest du schatz vnd goldes vil
nit me ich dir sagen wil
din geslecht vnd du werdent rich.
der burger volgt ym sicherlich
er grub dar in er vant ez also
des wart er gar geil vnd fro
zuo dem kinde lieff er zuo stuont
vnd tett ym do selbs kunt
das er den schatz fuonden hatt
als es ym seit an der statt.
er bott ym do zuo lone
zwey pfuont goldes schone.
das kint sprach ich wil sin niht
min synne sint zuo got gericht
den soltuo bitten für mich sere
nit anders ich von dir begere.
als nu die siben meister horten
das kint reden mit so wisen wuorten
zuo ym sprachent sy mit sytten
min liebes kint wir wöllent dich bitten
das du dich nit wollest schamen
du wöllest vns sagen dinen namen.
das kint das sprach der name min
ist genant merkelin.
die meister sprachent zuo dem knaben
wisz das wir gesehen habent
vnd gehört von dir grosze wisheit
min liebes kint vns eins bescheit
ein sache wöllent wir dir sagen
darummb wöllent wir dich fragen.
das kint sprach nu sagent dar
üwer rede nym ich vil gern war.
die meister sprachent zuo jm do
wir sint alle gar vnfro
vnser herre der keiser nicht
hie vsz vor dem palast sicht
vnd innerthalp gesicht er wol
was ein mönsche sehen sol
kündestuo üns geleren das wider tuon
so wöllent wir dir lieber sün
geben glich mit vns den teil
das du wurdest rich vnd frölich geil.
das kint sprach ich getrüwe in wol
generen sicher ovn alle dol.
die meister sprachent gefiel ez dir
so sehent alle gern wir
das du wöltest mit vns gann
zuo dem keiser wol getan.
das kint sprach ich tuon es gern
ich will üch der bett gewern
also sy das kindelin
fürtent zuo dem keiser hin
die meister zuo dem keiser giengen
ein rede sy mit yme anfiengen.
si sprachent herre wir hant har bracht
ein kint das ist so wol bedacht
was jr vns gefraget hant
das sol das kint üch tuon bekant
das seit üch die rechten mere
nach üwers hertzen gere.
der keiser sprach vf vwern eit
vernement es wol waz es seit.
die meister sprachent zuo den stuonden
sin wiszheit han wir wol entpfuonden
der keiser zuo dem kinde sprach
liebes kint macht du myn sach
der blintheijt mir gezöugen
vnd din kuonst an mir geöugen
das mir har wider kom min gesicht
das sol ich gen dir vergessen niht.
das kint sprach mit hübscher zuocht
herre üwer blinden suocht
wil ich üch benemen wol
mit gottes hilff oune alle dol
das üch niemer geschicht me
das du das dich gluck an ge.
sprach der keiser do zuo stuont
wie wiltuo finden den guoten fuont.
das kint sprach lieber herre min
lassent vns gan zuo der kamern in
do ir slaffent in der nacht
do werdent ir wol næmen acht
was myner kuenste sy
die kamerer söllent vns wonen by.
der keiser in die kamern gieng
das kint zuo stuont ane fieng
als balde es ersach das bett
do sprach es zuo derselben stett
zuo den kamerlingen
duont hin vor allen dingen
das bett hin us gantz vnd gar
herre so næment denn war
was ir vindent vnder dem bett
sy tatten es nv an der stett.
do fant man einen brvennen klar
vnder dem bett das ist war
der hat siben qwelender springen
sehent herre zuo disen dingen
sprach zuo dem keiser das junge kint
ir müszent vszwendig blint
ewenklich iemer me wesen
vnd möchtent niemer genesen
als lang der brovnne hie stat.
der keiser sprach nu gib mir rat
min liebes kint fürbasz
was wunderlichen wonders ist das.
des bruonnen des enwuost ich niht
liebes kint mich bericht
wie soll man das bestellen
das man die brvnnen qwele
alle siben möge teilen vnd brechen.
das kint wart aber sprechen
herre mit einer sache vnd anders niht
tuont ir des nit üwer gesicht
wirt niemer me volkommen
min kint ich han dich wol vernomen
wie sol aber ich ym tuon
das sag mir myn lieber sun.
das kint sprach herre vernement mich
do sint siben meister jn üwerm rich
die mich zuo üch bracht hant
die hant üch üwer ougen geschant
vnd regierent üwer rich felscheklich
herre das wissent sicherlich
vmmb das ir büttel werdent vol
herre nv merkent mich gar wol
ir müssent also blint beliben
wenn sy künent ez nit wider triben.
die siben meister sag ich für war
das sint die siben bruonnen qwellen klar
darummb sag ich üch mynen muot
volgent mir ez wirt üch guot
wie wol ich bin ein junger knab.
dem ersten meister slahent ab
sin houpt so werdent ir gewar
das die erste siedend qwelle gar
gelit vnd flüsset niemer mer
vnd wenn es denn also ergee
so nement aber einen her
der andern qwellen geschicht als der
vnd so den meistern allen siben
ir köpffe von dem libe werdent getriben
vnd sy alle ligent tott
so nympt ein ende üwer not
die bruonnen qwellen versigent alle
vnd werdent gesehen mit schalle.
vszwendig als wol als hie ynne
der keiser nam by dem kynne
den knaben vnd gruost in früntlich
als du hast geleret mich
sprach der keiser min lieber knab
nu mueszent alle ir köpff herab
zuo stuont das also geschach.
der knabe sy alle tötten sach
dar nach das kint aber rette
herre lassent vns gan an der stette
hin us zuo velde für den sal
ich hoffe ir sehent berg vnd tal.
der keiser sprach es sy getan
ich wil gern mit dir hin us gann.
vnd do sy kament für die port
der keiser her vnd dort
vnd gesach als wol als er ie gesach
zuo merckelin dem knaben er sprach
ich sprich das wol vff mynen eit
du hast mir gantz die warheit
geseit vnd bewiset eben.
er hiesz dem selben knaben geben
sins guotes vil ein michel teil
das er mit eren vnd mit heil
wol lebet wirdekliche
der keiser macht in riche
das hat der knabe verdienet wol
der keiser wart fröuden vol.
herre sprach die keyserin
hant ir verstanden minen syn
als ich üch hie han geseit?
er sprach ia vff mynen eit
des bispil das gefellet mir wol
die meister warent boszheit vol.
die keiserin aber fürbasz sprach
herre nu merkent dise sach
uwern siben meistern gloubent ir
die setzent dar uff alle ir gir
wie sy mit rede üch blenden
vmmb das sy ir sache vollenden
vnd üwer suon gewaltig werde
vnd das ir vff diser erde
vnder in muessent sin.
nu merckent lieber herre min
der bruonne betuttet üwer böses kint
von dem siben qwellen geflossen sint
die siben flüsse ouch betütten
die siben meister mit iren valschen hütten
der brvnne mag nit zerstört werden.
die wil die siben sint vff erden
so wirt der brvnne üwer svn gar niht
herre vnd wen das geschiht
daran sollent ir gedencken
und laszent den sun vor hencken
vnd die siben alle gar hin nach
dar zuo sol üch wesen gach.
darnach das rich ir selbe regierent
domit ir lüte vnd lant wol zierent.
der keiser sprach frovw sint gewisz
mins bösen sons ich nit vergisz
er muosz dem hencker werden zuo teil
er ruofft bring balde her ein seil
vnd fürent den böszwicht hin zem galgen
vnd henckent in zuo den bösen balgen.
die knecht tattent das man sy hiez
das volk aber nit enliez
sy lieffent aber gar mit yme
vnd rueffent mit luter stymme
o herre got durch dinen tot
waz lidet des keisers sun not.
er muosz noch hüte schemlichen sterben
vnd an dem galgen verderben
vnd do sy kament für die port
do kam der vierde meister dort
als ich es an dem buoche vant
der waz malquidrach genant.
do in dez keisers sun ersach
wie wol das er nit ensprach
doch so neigt er sich mit flisz zuo ym
als ob er sprech meister vernym
du sihst wol myn ellenden gang
vnd ich doch nie nach boszheit rang
du gein mym vatter mir myn wort
e das ich so ellenclich werde ermort.
der meister zuo den dienern sprach
durch gat nit ilent duont gemach
vntz das ich zuo dem keiser kom
er ist so selig vnd so from
er hört villicht min geköse
das ich in noch hüte erlöse.
do rieff die gemeinde alle
mit einem gemein kalle
rittent balde lieber meister minn
vnd laszent uch ernst zuo bittende sin.
der meister hiewe drin zuo hant
für den palast er do rant
für den keiser er do gie
vnd viel nider vff die kniee.
er sprach gnad herre min
uwern zorn den lassent sin
gein üwerm kynde gar verricht.
der keiser sprach du böserwicht
ir hant mir minen suon verderpt
darummb er hüt wirt gesterbt
vnd ir alle nach ym gar
das werdent ir wol gewar.
ir habent in also gezogen
das er min wip wolt han betrogen
wer ich ir nit zuo helffe komen
er hette jr ir ere genomen
darummb ir alle müssent sterben
vnd an dem galgen verderben.
der meister sprach wie im sy
der knabe ist aller sünden fry
wann er getett kein übel nie.
der keiser sprach ir tuont mir hie
als ouch eynem keiser hie vor beschach
der vszwendig des sales nit ensach
das tatten jm ouch sin lieben wisen
mit zouber vnd mit vnprisen.
vnd als balde er in an tett den tott
do kam der keiser vsz aller not.
der meister sprach eins oder zwier boszheit
sol nit menglichem bringen leit
wand war man vert durch alle lant
so vint man böse vnd guot bekant.
do wissent lieber herre kluog
begant ir disen vnfuog
das ir üwer kint hüt töttent
üwer sele vnd lip kvmpt sin zuo nötten
ir gewinnent ewenclich vngemach
vnd beschicht üch als eym ritter geschach
mit synem wibe die er liep hat
die was die schönste in der statt
herre üch beschicht ouch wirsz in groszem hasz
mit einem bispil bewise ich das
denn dem ritter do beschach.
der keiser zuo dem meister sprach
sag an ich wil des nit enbern
ich wil das bispil hören gern.
der meister sprach das mag nit sin
man bring den das kint wider in
vntz das ich üch das bispil gesage
waz denn üwern gnaden behage
das mögent ir denn fürbasz tuon
do hiesz der keiser ruoffen dem svn
vnd hiez in wider in sliessen.
do vieng der meister oune verdrieszen
sin rede an zuo der selben stuont
vnd seit als üch hie nach wirt kuont
es was ein alter ritter fromme vnd gut
der sich vil iare hett behuot
das er kein wip nemen wolte.
er hat ouch kinde niht als er solte
sin fründe das bedachtent wol
als ein frünt dem andern sol
ratten das beste als wir üch tuont
vnlange ez darnach stuont
das sin fründe zuo im giengen
ein rede sy mit yme an viengen.
sy sprachent lieber frünt myn
das wir üch rattent das sol sin
vnsers rattes sollent ir üch nit schemen
ir sollent ein wip næmen
vmmb das ir ouch gewinnent kint
das rattent wir alle die hie sint.
sy riettent ez ym so vil vnd me
das er ein wip nam zuo der e
die was zuo rome eins amptmans tochter
in aller statt so enmocht er
nüt schöner juncfrovwen finden zwar.
sy was ouch jung der jaren.
die fuortent sy dem ritter zuo
si liebet jm sere spat vnd fruo
zuo stuont er sy nam zu wibe
er hat sy lieb als sinen libe.
als dise auentüre seit für war
sy warent by einander drii jar
das sy nie kein kint gewan.
eins tages solt sy zu kilchen gann
do begenet ir jr muoter zart
in der gassen vff der fart.
die muoter zuo der tochter sprach
got si mit dir do sye sy sach
sy sprach vil liebe tochter min
wie gefallet dir der man din?
duot er dir joch guottlichen
das soltuo hie bewisen mich.
die tochter antwurt ir also
muotter ich wird niemer fro
von ym ich libes lust nit enhan
ich wolt do er wart min man
das er dovor ertrenckt were.
ich lege nachtes recht als mere
by eym durren holtz als by jm.
muotter do von mich recht vernym
ich wil zuo ym einen buolen han
mit dem ich mich ergetzen kan.
die muter sprach liebe tochter min
ich vnd der vatter din
sint lang by einander gewesen
doch han ich mir nie vs gelesen
daz ich solt tuon wider min ere
nüt tuo es volg miner lere.
die tochter zuo der muoter sprach
muotter ez ist nit ein frömde sach
das ir zwey lebent früntlich
ir warent beide jung vnd mynneclich
vnd möchtent fröude mit ein ander han
das ist mir nit mit mynem man
wand er ist alt vnd ist kalt
sin runtzeln die sint manigfalt
vnd mag dar zuo leider nicht
darummb mich niemant frölich sicht.
ich wil zwar ein buolen han
vnd solt ich darummb nach brot gann.
die muoter sprach tochter min
sit es nit anders mag sin
so soltuo mir doch sagen an
wen du zuo buolen wöllest han.
die tochter sprach das sag ich dir
der phaff der gefellet mir
der in der statt ist gesessen
des kan ich niemer zyt vergessen.
die muter sprach got in hiemelrich
ein anders dücht sere besser mich
mich dücht es wer ouch mynr sünde
ob din lip einen fünde
der ein herre oder ritter wer
oder suost ein edel weppener
denn das du einen phaffen nymst
do mit du in die helle klymst.
die tochter antwurt der muoter do
nein muoter ez gat nit also
nem ich einen weltlichen gesellen
der würde sin ding also bestellen
so er sich min geniette
zuo stuont er sich von mir schiette
vnd seit es andern sinen gesellen
vnd liesz mich gann sneggen snellen
das mir ein phaff doch vngern tette
der wer doch so stette
das er mir vngern gebresten liez
so ich tætt das er mich hiez
so tar ez ouch gesagen nicht
da von min muot dir hie vergicht
das ich behaben wil den phaffen
nüt bessers weis ich nv zuo schaffen.
die muoter sprach nu merck mich eben
einen rat den wil ich dir geben
der wirt dir guot vnd ist dir erlich
alte lüte die sint gar muegelich
du solt in vor versuochen gan
mag er das geliden vnd han
das er es nit zörne gein dir
so behabe din ere vnd volge mir.
mag er es aber nit vertragen
so wil ich dir nit vil sagen
so macht du tuon das dir gefellet
ob din hertze sich denn gesellet
zuo eym andern heymlich
des wil nit zörnen ich.
die tochter sprach liebe muoter min
wie sol ich versuochen in
das sag mir wann ich mag nit beiten
so wil ich mich dar zuo bereiten
durch dinen willen ich gar vil tuo
davon so rat snelle hie zuo.
die muoter vieng ir rede also an
tochter er hat in sinem garten stan
einen bovm der ym sere lip ist
nu rat ich dir zuo diser frist
sit sin fröude daran lit
als balde din man vsz jagen ryt
so hovwe den bovm her ab zuo stuont
vnd das er werde entzuont
in dem füre so er wirt komen
vnd das er brynne dar jnne zuo fromen.
als balde er das an gesicht
yst es das er dir das verzicht
so macht du wol da by verstan
das du den pfaffen liep macht han.
die tochter sprach ich wil dich eren
vnd wil zuo huse wider keren.
als balde sy kam zuo huse heym
do sprach der guot ritter rein
zuo ir vnd fragt sy der mere
wo sy so lange gewesen were.
sy sprach lieber herre min
zuo der kilchen bin ich gesin
do han ich messe gehört.
ich besprach min muoter ovch ein wort.
der ritter sprach das ist wol getann
man sol des ersten zuo kilchen gan.
kurtz darnach do reit
der ritter nach siner gewonheit
jagen hin in den walt
es was ouch dazuo mal ettwas kalt
vnd do der ritter enweg kam
die frovwe den gartener zuo ir nam.
sy sprach zü im der selben frist
der wint ietz gar scharpff ist
so fruret mynen herren an das gern
wir söllent in den garten kern
vnd söllent holtz dar jnne gewinnen
das wir ein für machent brynnen.
min herre der wirt schier komen
vnd sint ym sin hende beklomen
das er mich sicher sere erbarmet
by dem füer er den erwarmet.
der gartener ein ax mit ym nam
mit der frovwen er do kam
in den garten er do gieng
holtz vff lesen sy an vieng
vntz das sy zuo dem bovm trat
den ir man so liep hatt.
die frowe den gartener do hiesz
das er mit niht enliesz
er hiewe den bovme gar darnider
das tuon ich niht da ist niht wider.
min herre der hat den bovme so liep
er schülte mich als einen diep.
die frovwe nam selber die ax her
vnd hiew dar in nach irs hertzen ger
vntz das der bovme her abe kam
des bovms vnd ander holtze sy nam
an das für sie es leit.
zuo vesper zit der ritter reit
her heym mit sinen hunden
in den selben stunden
lieff ym die frovwe engegen
er möcht sich kuom geregen
so übel frore in an die fuesze.
sy sprach got üch behuetten muesze
vil lieber herre gehüre
gant balde zuo dem füre
einen stuol satzt sy ym dar.
do er erwarmet do nam er war
vnd sach dez bovmes esten
in dem füre glesten
er hiesz dem gartner ruoffen snelle.
er sprach das dir der hals geswelle
ich smack hie in diser frist
das das holtz mins lieben bovms ist
den ich nüweling han gesetzet
vnd mich dick da mit ergetzet.
der gartner sprach das ist war
herre ir sagent vil recht zwar
den bovm den han ich ab gehowen
von geheis myner frovwen.
der ritter sprach der zorn sy ab
den bovme ich nit gern verloren hab.
die frovw die sprach an der stette
mit mynen henden ich es selb tette
so ir her heym komen wöltent
das ir üch da by wermen söltent
durch guot han ich es üch getan.
der ritter sach sy sleins an.
er sprach den fluoch gottes habe dir
hastuo abgehowen mir
den bovme den ich so liep hatte.
die frowe huob an an der stette
zuo weynende vnd sprach kleglich
o herre ir söllent begnaden mich
ich wond ich hette recht getan
üwern zorn sont ir gein mir lan
wan hett ich gewist das es üch hette
versmahet e dan ich es dette
ich hett es getan niemer mer
das sprich ich vff alle min ere.
der ritter sprach frovwe min
lasz nu zuomal din weinen sin
ich wil den zorn laszen ligen
das erste mal sy dir vertzigen.
vnd do dise rede also ergieng
des morgens sy den weg gefieng
vnd wart aber zuo kilchen gann.
als sy dauor hat getan
ir muoter ir aber bekam
by dem mantel sy sie nam.
sy sprach liebe muoter min
du solt es recht guot lan sin
ich wil den phaffen næmen
vnd wil mich des nit schemen
ich han versuocht mynen man
als du mich lertest das han ich getann
als balde als ich ein wenig weinte
zuo stuont sin truwe mich meinte
so we tett es sins hertzen gruont
er verzech mir alle ding zuo stuont.
die muoter sprach liebes kint
die alten man dar uff genatüret sint
das sy verzihent das erste male
zuo dem andern mal machent sy die qvwale
zwifalt als vil das gloube du mir.
ich wil noch eins raten dir
das du in versuchest noch eins.
die tochter sprach ich tuon sin keins
ich han wol anders zuo schaffen
ich wil gann zuo dem phaffen
nach dem ich grosz verlangen han.
die muoter sprach mich basz verstann
ein mal hastuo geeret mich
das dancken ich dir getruwelich
das du dinen man versuochest
vnd mynr bette geruchest.
nu soltuo dine sache also keren
dinen vatter soltuo ouch eren
dez hastuo gegen got ruoe
vnd belibest in dins vatters svn
vnd versuoch noch einest dinen man
ouch als ich dich leren kan.
die tochter sprach das tuot mir ange
das ich muosz beuten so lange
doch wil ich minen vatter eren
muoter du sölt mich fürbasz leren
wie ich in me versuchen sol
das getruwe ich diner liebe wol.
die muoter sprach tochter min
er hat ein cleines hündelin
das ist ym liep das weist du wol
er hat mit ym schympff vnd gol
vff sin bette springet es dicke
do von du nit erschricke.
tötte den huont daz er ez sehe
vnd höre zuo waz er denn iehe
verzicht er das vnd wil mit dir nit gramen
so nym den phaffen des tüfels namen.
sy sprach muoter ich wil es tuon
solt ich gewinnen niemer svn
gein mynem alten man
ich wil wider heym gann.
min liebe muoter got gesegen dich.
hiermit schiedent sy sich.
die frowe gieng heim in ir husz
mit fröuden lept sy in dem susz
den gantzen tag sy frölich was
des nachtes sy ouch nit vergas.
sy ziert jr bette mit siden wol
vnd sang vnd was fröuden vol.
der ritter ir man gehüre
der sasz by dem füre
nach siner alter gewonheit
als vns dise auentüre seit.
so kam der hunt an der stette
vnd sprang oben vff das bette
als ouch sin gewonheit was.
die frovwe des huondes nit vergas.
sy nam in by eym hindern bein
vnd sluog in vmmb die stein
mit dem kopff vmb die wende
vntz das der huont nam sin ende.
als der ritter das ersach
zuo dem wip er do sprach
o du recht böses wip
warummb hastu dem huonde sinen lip
benomen so mit vntzuocht.
du bist zwar ein böse fruocht
vnd hast mich zuo laszen sehen
wie getarstuo mich gesmehen.
sy sprach hin wider snell zuo hant
sehent ir nit daz köstlich gewant
das do lit vff dem bette
do sprang der huont vff an der stette
vnd hat es entreinet gar.
herre sehent selber dar
so sehent ir das ich war han
darummb so han ich ez getann.
der ritter sprach an der stette
der huont was mir lieber denn das bette.
die frovwe sprach erbarmhertzeklich
waz ich durch das beste flissen mich
vch zuo tuonde üwern nutz vnd ere
darummb hassent ir mich sere
wie wol ichs in guotem meine.
sy huob aber an zu weinen
vnd sluog sich selbe vnd rovffte sich
das erbarmt den ritter sicherlich.
er sprach hör vff din weinen lasze
halt hie nach recht masse
guoter zücht soltuo walten
wiltuo mine hulde behalten
so lasze söliche vntzuocht ligen
vnd sy dir dis ouch verzigen.
die frovwe sprach in sneller gir
got gebe üwer trüwe zuo erkennen mir
das ich üch werde geuellig sin
das wuonsche ich lieber herre min.
des morgens sy aber einen list vant
das sy zuo ir muoter kem zuo hant
der sagt sy die mere
wie es ir gangen were.
sy sprach muoter es muos sin
der phaffe sol nu wesen min.
ich han mich geslagen vnd gerovfft
vnd han sin liebe gar tür koufft
ich han durch dich vnd den vatter min
gar vil zuo lange gemangelt sin
so wisz das ich mynen man
zem andern mal versuocht han
das hat er mir als gar verziegen.
vnd belibet die sache gar verswigen
als balde als er mich weinen sach
sinem hertzen do so we beschach
er vergab mir alle mine schulde
vnd gewan wider sin hulde.
die muoter sprach zu derselben frist
min liebes kind do enist
kein gröszer grymekeit
das sy dir liebes kint geseit
den grymekeit der alten
mins rates soltuo walten
vnd volge zem dritten male mir.
ich hoffe es sülle guot wesen dir.
versuoch noch einest dinen man
als ich dich wol wisen kan
ich getrüwe din sache werde geslicht.
die tochter sprach das tuon ich niht
ich weis wol was mich basz gelust
du arbeitest zwar vmmb sust
wistest du wie liep mir
der phaff ist nach mins hertzen gir
du hülffest mir mit diner tuogent
vnd bedechtest mine blüwende jugent.
die muoter sprach liebe tochter min
ich wil dich nit me bittende sin
das sagen ich dir vngelogen
du hast min brüste gesogen
dez erman ich dich min liebes kint
darummb durch mich du nit erwint.
du versuochest in zem dritten mal
vnd engest du ym denn oune qwal
so globe ich gotte das ich fürbaz
dich nit me hinder wiszest das.
die tochter sprach wie wol die sach
mir bringet verlangen vnd vngemach
sit das du hast die glübde getonn
so sage wie sol ich es vahen an
das ich das hinderst versuochen duo
do rat liebe muoter zuo.
die muoter sprach vernyme mich
din vatter vnd dine fründe vnd ovch ich
vnd die eltesten in dem rat
din man an ain suntag hat
geladen das sy by ym essen
so soltuo denn nit vergessen
als ich dir hie wil sagen.
so die spise wirt dar getragen
so wirt din vatter gen dir sitzen
so var hin vnd har blitzen
vnd rücke von dir hin die schüssel
vnd binde den heymlich an den slüssel
das tischlachen an eym ende
vnd sprich dartzuo behende
so menglich wirt essen
ach ich han vergessen
des messers in der kamern min
wüsche snell vff vnd louff dahin
vnd zücke her abe tischlachen
mit spise mit silber mit allen sachen.
lat es din man denn guot sin
so wissest vff die truwe min
so hastuo zwar sagen ich dir
kein hindernisz me von mir.
du macht denn nemen leien oder phaffen
vnd waz dich dunckt wol geschaffen.
hiemit giengent sy von ein ander dan.
die frovwe gieng heym zuo irem man
als nu der suntag waz komen
vnd als ir vor hant vernomen
mit dem tische das alles beschach
waz rates man daruff satzt
von spise vnd von silber geschire
das lag alles gar jrre
vnder dem tische in der eschen
kopff kannen vnd flesche.
der ritter schamte sich des gar sere
er gedacht dis ist nit kluog husz ere
er hiesz ander tischlachen bringen
vnd ander kost vnd hiesz in lingen
mit lachendem muonde gar frölich
bat er sin fründe alle glich
das sy nit verberen
vnd alle frölichen weren
wenn sy werent die liebsten geste
die er in aller welte wiste.
sy tatten als die wisen tuont
do man vff von tische gestuont.
sy truncken eins vnd gesegneten sich
vnd giengent heym frölich.
yederman in sin husz.
nu hörent waz wirt hie usz
des morgens fruog der ritter guot
gieng zuo kilchen als man tuot
vnd do die messe kam vs
do gieng er in dez scherers hus.
er sprach meister bistuo bereit
zuolassende als min muont dir seit
an welicher adern ich dich beisz
das soltuo mir versagen keysz.
der meister sprach ia herre wenn ir wölt
vnd wo es uch aller bast gefelt.
der ritter sprach so gang mit mir
vnd nym dinen gezueg mit dir.
der ritter heym zuo huse kam
den scherer er mit ym nam
er fuort in jn die kamer sin
do lag die frovw schön vnd fin
noch denn an dem bette.
er sprach an der stette
wol vff frovwe wol getann
ir söllent an beiden armen lan.
sy sprach herre ich bin doch gesuont
kein lassen wart mir nie me kuont.
der ritter sprach du seist vil war
hettestuo vor einem jar
gelassen das wer dir guot
sust so bistuo dörecht von dem bluot
wurden das dunckt mich wol
als ich die hie bescheiden sol
weistuo nit waz du mir hast getann
darummb so muostuo hie lan
vmb das din sinne dir wider koment
din tücke han ich wol vernomen.
zuo dem ersten hastuo den bovme abgehowen
das vergab ich dir oune alles trovwen.
so weistuo wol die ander not
das du mynen huont slüge tot
das liesz ich ouch guot sin.
zem dritten mal die fründe min
hatt ich geladen vnd ouch die dinen
do liesz du din vntuogent schinen
vnd wurfft die kost all an die erde
das liesz ich bis hüt gewerden.
also hastuo mich geschant
die drü stück han ich dir genant.
das vierde wil ich nit nennen dir
wer das vollendet nach diner gir
so weren wir ewenclichen geschant
do von du die sache recht verstant
des übrigen geblütes gloube mir
hastuo gar zuo vil by dir
do von wil ich dir laszen
vmmb das du dich solt massen
vnd dich zuo fromkeyt wendest
vnd vns beide nit schendest.
die frovwe stuont vff weinende sy sprach
den hiemel sy da an sach.
sy sprach o herre erbarme dich
gnedenklich über mich.
der ritter sprach frovwe mîn
du darffst also nit bittende sin
vmmb keinerley barmhertzikeit
got hat die sach selbe angeleit.
frovwe hab balde vff den arme
gein dem für mach in warm.
ich sagen dir gar oune schertzen
des bluotes von dinem hertzen
des wil ich zwar von dir han
bedencke waz du mir hast gethan.
die frovwe die sträckt den arme dar
der ritter sprach meister nym war
vnd slahe tieff genuog darin
vmmb das das böse blut lovffe hin
dustuo das nit sicherlich
so wisz das ich zwar slahen dich.
der meister tett das er in hiesz
groszes gebluete er ir vsz liesz
vnd er getorst es nit verbinden.
der ritter wolt nit erwinden
ir müste die farwe vor engann
das was gar balde do getan
wann sy wart krang vnd bleich
ir schöne farwe ir gar entweich.
do der ritter das gesach
zü dem meister er do sprach
binde zuo den selben arm
frovwe mache den andern ouch warm.
die frovwe zuo dem ritter sprach
o herre ich bin wuorden swach
erbarm dich lieber herre min
vnd überhebe mich der pin
oder ich bin werlichen tot.
der ritter sprach dise not
söltestuo vor betrachtet han
e du mir die boszheit hettest getann
darummb so hab den arme enbor
der scherer sluog drin als vor
vntz das sy gar vil krang wart
si was nach tott der selben fart.
eins über das ander wart ir geswinden
er hies ir ouch den arme zuo binden.
er sprach zu ir an der stetten
nu gang wider an din bette
vnd bedenck dich frowe fürbasz
das du nit gewinnest gottes hasz
vnd ouch den mynen dartzuo
besser dich spat vnd fruo
in trüwen rat ich das dir
min liebe frowe nu folge mir.
hie mit der ritter enweg schreit
die frowe sich wider nider leit
vnd wart vsser massen krang.
sy sprach zuo der megde gang
heisz min muoter komen her
vnd sag ir diese gruwelichen mer.
die maget zuo der muoter gieng
ir rede sy an vieng
vnd seit ir als es gangen was
die muoter gedacht dis gefelt mir basz
denn keinerley seitenspil
wolan zuo miner tochter ich wil.
vnd als sy zuo der tochter kam
vnd ir tochter das vernam
do huob die tochter an vnd sprach
owe muoter ich bin sere swach
das bluot ist alles von mir gelan
ich weis wie ez mir sol ergan
ich vörcht ich muosz sin sterben
vnd ellentklich verderben.
die muoter sprach min liebes kint
ich seit dir vor das alte lüte sint
zornes vnd grymes vol
nu macht du ez selbe mercken wol.
die tochter sprach liebe muoter min
ich wil den phaffen lassen sin
mit ym wil ich niht zuo schaffen han
alles vnglucke das gang in an
minem herren wil ich tuon das best
das wirt mir guot zuo lest
das han ich mich bedacht vil eben
nach sinem willen wil ich leben.
do sprach der meister fürbasz
herre der keiser wie gefellet üch daz?
der keiser antwürt jm vnd sprach
entruwen das was ein wilde sach
ich han es recht gern gehört
wenn es warent frömde wort.
sy tett irem man drij grosz boszheit
das virde als du hast geseit
das was guot daz ez erwant
sy werent anders beide geschant.
do hub der meister an vnd sprach
herre nu merkent dise sach
das rat ich üch by mynem libe
volgent ir uwerm wibe
vnd töttent üwer liebes kint
got der wirt üch vor ab fint
vnd alle die welt gemeine
vnd darummb lieber herre reine
nüt kerent üch an uwers wibes klaffen
vwer kint sol noch vil guotes schaffen.
töttent ir in aber noch hütte
es muosz engelten lant vnd lüte
als ir hie nach befindent
wenn ir es niemer vberwindent.
der keiser antwurt im zuo hant
er sprach ich tuon dir bekant
ich wil dich noch hüte ouch eren
din bispil muosz min kint hüt neren.
der meister danckt dem keiser rich
er sprach herre tuont im gnedenklich.
zuo stuont man nach dem knaben reit
der wart zuo stuont wider in geleit.
do das die keiserin vernam
zuo stuont sy in die kamern kam
si gehuob sich vbel vnd roufft sich
vil me den vor sicherlich
vnd weint vnd leit sich köstlich an
vnd hiesz nach iren pferden gann
vnd sprach sy wolt heym ryten.
zuo den selben zyten
wurdent ez des keisers diener gewar.
sy lüffent zuo dem keiser dar
vnd seiten ym die mere.
dis ist mir swære
sprach der keiser vnd gieng zuo ir.
er sprach frovw sagent mir
wo ir hin wöllent ryten
als snelle zuo disen ziten.
die frovwe weinent zuo ym sprach
herre mir gefellet nit die sach
zuo minem vatter ich mich richt
der lat mir keinen gebresten niht
er halt mich schon vnd herlich
zuo dem wil ryten ich.
der keiser sprach zuo stunt zuo ir
frovwe das gefellet nit wol mir
ich wand üch nieman lieber wer
den ich in üwers herren ger.
die frovwe sprach das ist ouch war
ich genüsz sin als wenig zwar
des wil ich üch die warheit iehen.
ich mag nit gehören noch gesehen
vwern vil bösen suon
darummb so wil ich dar von
üwer meister claffen tuot üch so wol
das ich es nit me liden sol.
es mag licht anders wesen nicht
ich weis wol ûch beschicht.
als einem keiser do beschach
octauianus man im sprach
der was so gittig nach dem gut
das es die landes herren muot
er wart lebendig begraben
von gutikeit muost er das haben.
sin hals wart im gestossen vol
goldes als ich sagen sol.
der keiser sprach liebe frovwe min
dis bispil soltuo mir sagent sin
sy sprach das tuon ich sicher niht
ee weg riten man mich sicht.
der keiser sprach hab gedult
man sprech es wer min schult
darummb hertze liebe frowe min
du solt hie by mir blibent sin.
die frowe antwurt im zuo stuont
sy sprach es seit war üwer muont
nit vil anders es ouch ist
ir vindent ie einen list
so ir ietz sprechent also
uwer sun muosz an den galgen ho
zuo stunt nicht hie usz wirt
do mit so bin ich verirt.
wie mag ich denn üwer rede getruwen
ich han sin manigen trehen geschruwen
vnd lept uwer sun doch noch
er hieng billich an dem galgen hoch.
der keiser züchtenklichen sprach
frovw mir sol nit wesen gach
ein keiser sol verhören vil
e das er zuo einer sache ile
er mocht wol versnorren sich
das in müst zuwen ewenclich
darummb wil ich nicht enbern
din bispil wil ich hören gern
das sag min lieplich frovwe mir
so tuostuo nach mins hertzen gir.
die keiserin antwurt im zuo hant
dis bispil tuon ich üch bekant
vmb das ir nit so gierig sint.
die meister zuo hörent vmmb uwer kint
vnd sy üch betriegent alle tage
hiemit so hörent was ich üch sage.
octauianus nu hörent mich
der was gewaltig vnd rich
der selbe keiser hoch gemessen
was zuo rome gesessen.
er was gittig vff gelt vnd golt
vnd hat noch denn wie vil er wolt.
in den selben ziten do
warent die burger zuo rome also
vol boszheyt vnd hattent so vil mechte
das sy wider ander geslechte
sich satzten in dem lande.
vnd tatten in so ande
das ettwe manig küngrich
zuo verre muostent setzen sich
wider die burgere.
das was der statt zuo swære
in der zit gesessen waz
als ich es an dem buoche lasz.
meister virgilius der zouberere
der aller kuonst was gewere
vnd sünderlichen mit zouberlisten
mocht sich nit vor ym gefristen.
nu hörent was die burger tatten.
meister virgilius sy batten
das er mit siner kuonst in ettwas mechte
das sy wider die künge vnd geslechte
sich möchten dest basz gesetzen
sy wölten es in wol ergetzen.
virgilius sprach ich tuon es gern
üwer bette wil ich üch gewern
also derselbe meister kluog
mit siner kuonst vnd fuog
einen tuorn machen liesz
nach sinem willen als er es hiesz.
nu hörent zuo man vnd frovwen.
obnen vf dem tuorn stuont gehouwen
als vil bilde mit kluogem list
als manig lant vff ertrich ist
vnd vff dem tuern glich emytten
stuont ein bilde mit klugem sitten
das hat ein apffel in der hant.
ouch tuon ich uch hie bekant
aller der bilden gefert
yeglichs wart gekert
gein sym lande vnd stuont da by
geschriben wie es genant sy.
nu hörent aber fürbasz
weliches lant es denn waz
das der statt wolt wesen hert
das selbe bilde sich hin vmmb kert
gein eym andern bilde.
es lut ein gluck als wer es wilde
die andern bilde zuo stuont an vieng
ir glocken ouch alle angiengen
vnd wenn die burger hortent das
zuo stunde ir keiner des vergasz.
sy wapnoten sich alle zuo hant
vnd zuogent üwer dasselbe lant
vnd tettent dem lande we
also mocht da nit me
kein lant so heymlich gewerben sich
sy wurden es gewar sicherlich.
als meister virgilius das volbracht
aber ein kuonst er erdacht
den armen lüten zuo stüre
er macht in ein grosz füre
zuo rome mitten in die statt
ouch einen brovnnen er dar sat
darusz ein siedent waszer ran
das hat er darummb getann
das sy hettent kalt vnd warm
vnd truncken vnd sich wuoschent die lüte arm.
vnd in dem waszer macht er
ein stande bilde nach siner ger.
an des stiern stuont geschriben
der meister hatt sin kunst getriben
die buochstaben also sprachen
wer mich slacht so koment rache
das man ez wirt gewar.
vber manig jare do kam aldar
ein phaff der so muottwillig was
die buochstaben er do lasz.
er gedacht ich wil mich nit schemen
was rach solt ich hievon nemen
das bilde ich zwar slahen wil.
er sluog es das ez nider viel
an den backen slug er ez hart
zuo stund do man sehent wart
das das für vnd wasser vergieng
vnd das ez nit me verfieng.
als die armen vernamen das
das das bilde gefallen was
sy wurdent trurig vnd vnfro.
sy sprachent gemeinlich also
der dis bilde hat zerbrochen
das lasz got niemer vngerochen
vnd müsze an libe vnd guot verderben
vnd eins schemlichen todez sterben
darnach vnlang ez wart.
do kament zu der selben fart
dry künge hochgeborn
die trugent gein römern zorn
sy wurden zuo ein ander sprechen
wie mögent wir vns gerechen
an den veigen römern
die vns vil vntruwen wern.
ir einer vnder jnen do sprach
zuo dem künge er do jach
wir arbeiten alle gar vmmbsust
vnd mögent gewinnen wol verlust
wenn alle die wil der tvrn stat
der so vil bilde hat
so künent wir geschaffen niht
der tvrn ist vns ein böse gesicht.
do dise rede also geschach
dry ritter man do stan sach
die gabent in ein antwurt so
wir dry wöllent üch machen fro
wellent ir vns geben darummb guot
so sagent wir üch vnsern muot.
wir wellent üch das versprechen
das wir den türn wellent brechen
vnd wöllent üch des nit liegen
so mögent ir die römer kriegen.
die künge sprachent ir lieben fründe
üwer tuogent vns verkünt
was ir von vns wellent nemen
das sagent vns one allez schemen.
die ritter sprachent merkent vns wol
vier züber goldes vol
die wöllent wir von üch næmen
nit mynr mag vns gezemen.
die kunge sprachent wir gebent üch gern
wir wöllent üch dez geltes wern.
zuo stuont die ritter dar giengent
das golt sy von in entpfiengent
vnd satztent do iren sin
zü der statt zuo rome hin.
vnd do sy kament in die statt
in der nacht do wart gesatt
die vier züber an vier ende
vergraben in der statt behende
dieff in der erden gruont.
darnach sy giengent zuo stuont
in der statt hin vnd har.
do bekam in der keyser.
der keiser sprach ir lieben gesellen
sagent mir waz ir wöllent
oder wo ir köment her
das ist an üch mins hertzen ger.
si sprachent o lieber herre
wir sint von frönden landen verre
vnsz muont üch des vergicht
das vns mag getrovmen niht
den wo golt verborgen lit
das künent wir finden zuo aller zit.
wir hant ouch das dick bewert
ob uwer gnade vnser begert.
wir wöltent üch zuo dienste stann.
der keiser sprach das ist wol getan
ich wil eins gen üch geruchen
ich wil üch gern versuchen
vnd vinde ich üch denn gerecht
ich mache üch üwer sache slecht.
sy sprachent lieber herre min
niht anders wir begerende sin
dezhalb das wir finden künen
das ir vns das wöllent günen.
der keiser sprach ir redent recht
ich tuon das gern das sy ouch slecht
wolan ir söllent gan mit mir
by mir söllent essen ir.
als sy des nachtes geassent
vnd ein wil dar nach gesassent
sy sprachent lieber herre min
wölt es üch gefellig sin
vnd das vns nieman wolt straffen
so giengen wir gern slaffen.
der keiser sprach got mit üch sy
noch hinet vnd das üch wone by
dis nacht vil guoter trovme
das wir taden grosz sovme.
die ritter giengent an ir gemach
vil guotes rates in beschach
doch hattent sy es heymlich
für ein gespütte sicherlich.
vnd do die nacht nam ein ende
des morgens giengent sy behende
für den keiser frölich stan.
der keiser sprach nu fahent an
yst üch getrovmet iht gutes
machent mich frölichs muotes.
der erste ritter antwurt also
er sprach ich hoff ich mach üch fro
gar nach üwers hertzen gir
es ist hinet getrovmet mir
wie das vszwendig der statt
sande ein zuober vol goldes satt
begraben in einer tieffen grueben
herre nu sollent wir vns veben
vwer gnade so gan mit vns dar.
der keiser sprach gern so nym ich war
ob es sy war oder gelogen
oder dich der trovme habe betrogen.
vnd do sy kament an die statt
do der zuober was gesatt
sy gruobent vnder die erden hin
do fundent sy das golt fin.
als der keiser das ersach
mit groszen fröuden er do sprach
habent danck ir lieben gesellen min
dis golt sol uwer halbs sin
zuo dem andern mal ez ouch beschach
denn keiser mann noch frölicher sach
zuo dem dritten gieng ez ouch also
do wart der keiser erst recht fro.
zuo dem vierden waz ez allez slecht
den keiser duchtent die ritter gerecht.
dar nach hubent sy alle dry an
herre kvnnent ir recht verston
das wir üch die warheit
hant in guoten trüwen geseit.
der keiser sprach sicherlich
ir hant wol geweret mich.
sy sprachent herre nement verguot
got licht me durch vns tuot
man bot es in wol den tag
vnd do man ir wol gepflag
vnd sy des nachtes nider giengen
ir gespötte sy aber an viengen.
vnd do es aber tag wart
sy huobent sich vff die fart.
sy sprachent zuo dem keiser rich
herre wir habent sicherlich
ettwaz rede vnder vns dryen
von fröuden möchten wir wol schrien
wöllent ir werdent so rich
das nie keiser wart uwer glich.
der keiser sprach wie mag das sin
das sollent ir mir basz tuon schin.
si sprachent herre das sol beschehen
wir hant alle in dem trovm gesehen.
vnd ist vns allen getrovmet glich
das ir vnd wir sollent werden so rich
das ez wirt über alle massen sin.
nu merckent lieber herre min
der tvrn do die bilde vff stant
die do so vil glücklin hant
dar vnder lit goldes als vil
für war ich das wol sprechen wil.
zuo rome die pferde alle
ich sagen das one schalle
die möchtent geziehen das golt niht.
der keiser sprach das geschicht
by mynen zyten niemer
das ich den tvrn iemer
durch goldes willen breche
got ez billichen reche
das wir den zerstörten
der vns hilfft an allen orten
vnd die bilde die daran sint
das vns geschaden mag kein fint.
die ritter sprachent alle dry
herre als lieb üch got sy
so sollent ir vns sagen
ob wir by vnsern tagen
vch ie kein lügen hant geseit.
der keiser sprach vf mynen eit
ich zihen üch nit denn gütes
vnd früntliches muotes
ir hant mir gantz die warheit
nach mynem willen geseit.
sy sprachent lieber herre min
ir sollent des gewisz sin
wir wöllent vnser ding bestellen
das fülment wir graben wellen
das es dem turn nit enschadet
es bessert üch vnd die statt.
vnd wirt der türn ouch güt dauon
vil besser denn er ist nu
vnd muosz das golt vns noch den werden
nach allem vnsers hertzen gerden
ouch müszent wir üch eins veriehen
dis sol by der nacht beschehen.
der keiser sprach got gebe üch heil
wir mögent noch wol werden geil
tuont dem turn noch hint das best
so sint ir mir liebe gest.
vnd das vns ouch werde das golt
so bin ich üch in hertzen holt.
morn fruo so ich den tag han vernomen
so wil ich ouch zuo uch komen.
die dry ritter giengent hin
sy hatten einen frölichen sin
vnd als balde es do nacht wart
do wart es lenger nit gespart.
sy grubent vnder den türn fast
mit holtze wart er vndersatzt
das der turn beguonde wagen.
sy hatten ouch dargetragen
einen füergezuog verborgen
vnd lang fruo vor tag mit sorgen
stiessent sy den turn vnden an
vnd e das er recht enbran
do warent sy ein mile komen.
darnach zu stünt bran er zuo fromen
das der turn viel nider zuo tal
des erschrack menglich vberal.
do das die soldener befunden
sy lieffent zuo den stuonden
dem keiser seiten sy die mere
das der turn gefallen were.
vnd sprachent zuo ym also
wir mögent nv niemer werden fro
vnser aller kindes kint
den schaden niemer vberwint.
der keiser sprach zuo in zuo stuont
nie falscher mönschen wurdent mir kunt
wenn die dry ritter warent.
sy kunden höfflichen gebaren
vnd seiten mir die lüge mere
das ein grosz schatze were
vnder dem turn den gruobent sy.
nu hant sy mich betruogen hie.
sy über rettent ouch mich
es schatt dem turn nit sicherlich.
sy sprachent ir sint so gittig gewesen
nach dem golde das jr nit genesen
mögent jr müssent sterben.
waz hilfft üch vnser verderben
das ir die bilde hant zerstört.
es ist ein mort über alle mort
vwer grosze gittekeit.
sol üch lonen vff vnsern eid
zuo stuonde sy dez uber kämen
gesmeltzt golt sy do namen.
dem keiser nu merckent wol
güssent sy den hals vol
darnach sy in vff huobent
lebendig sy in begruobent.
zuo stunt darnach zuo hant
zuogent die vinde in das lant
vnd branten vmb rome waz da waz.
die keiserin sprach herre hant ir das
verstanden das ich han geseit?
er sprach ja wol vff minen eyd.
min liebe frovwe nu sag mir mee
das dich das glücke an gee.
die keiserin sprach herre min
ir sollent dis recht merckend sin
der tvrn betüttet üwer person
mit den bilden schon
das sint üwer fünff synne.
nu sollent ir werden jnnen
als lang als üwer lip stat
so beschicht land vnd lüte rat.
vnd mag kein vient üch nit getun
das hat bekant uwer svn
vnd ist uberkomen
mit sinen meistern nit fromen
wie er üch mit falschen meren
möge gefellen vnd beswæren.
vnd ûch gar betören
vnd üwern lip zerstören
vnd sy vndergrabent üch mit listen
das ir üch nit me mögent gefristen.
ir muessent uch neigen gein jnn
die bilde betüttent uwern sin
das wirt allez gar zerstört
daruff üwer meister gant mit mort
vnd uwer svn wie sy üch töttent
vnd üch zuo allem vnheil nöttent.
der keiser sprach frowe min
das ist ein guote rede gesin
min suon wirt darummb sterben
im mag nieman gnade erwerben.
als balde morn der tag kam
den svn man her usz nam
der keiser des nit enliesz
zuo dem galgen er in fueren hiesz
als er vor ouch hat getann.
vnd als der knabe hin vsz kam
do kam der fünffte meister gerant.
der knabe ersach in zuo hant
weinende er do gedacht.
meister nym dis ganges acht
den ich zuo dem galgen tuon
mach mir gein mynem vatter svn.
der meister sprach ich bitt durch got
lassent üch sin nit so not
mag ich für den keiser komen
ich hoff es sölle den knaben fromen.
die gemeinde sprachent meister min
mit guotem willen hovwent drin
der meister zuo dem palast rant
für den keiser nam er zuo hant.
der keiser entpfieng in hertzenklich
noch wirser denn die andern sicherlich.
der meister erschrack vnmassen sere
er sprach herre durch üwer ere
ir hant vor vier meister verhöret
nu hörent mich ouch ein cleines wort.
ich sol üch ouch ein bispil sagen
wil üch denn das nit behagen
so hat gewalt noch denn üwer lip
üwer kint zuo töden durch üwer wip.
wie wol das es nit geratet wol
da man wibes rede volgen sol.
der keiser sprach ich höre ez gern.
do wolt der meister nit enbern.
man muost den knaben wider bringen
er seit anders nit vor allen dingen.
der keiser sprach das sy getan
do vieng der meister das bispil an
vnd seit ez dem keiser do
vnd vahet das byspil an also.
es was ein meister hiesz ypocras.
in natürlichen künsten er waz
der beste meister den man fant
in den künsten über alle lant.
derselbe meister einen nefen hat
der sinen künsten nach tratt
der was genant galienus
nu seit vns dis buoch alsus
das galienus hohes sinnes was
vnd in meister ypocras
hatt liep in hertzen grunde.
zuo der selben stuonde
galienus sich dartzu kerte
wie er sins öhems kuonst gelerte
die do heisset medicin
do kert er sinen fleisz hin.
do ypocras des wart gewar
do verbar er sin kuonst gar
vor ym so er meist kuonde
er gedacht an der stuonde
er ist so gar synnenrich
er möcht überkomen mich.
do galienus sins öhems sin vernam
gar balde ez dartzuo kam
das er ein grosser meister wart
der artzeny derselben fart
do ypocras das befant
er wart in hassen balde zuo hant.
darnach schiere fuogt es sich
als dis buoch bewiset mich
das von vngern ein kung here
schickt her us mit richer zere
sin bottschaft zuo ypocras
das er wer nit zuo lasz
das er zuo ym kerte
vnd sinen suon ernerte.
do entschuldiget sich ypocras
mit sinen brieffen wissent das
vnd sant galienus sinen öhem dar
das er næme des kindes war
vnd er hat wol vernomen
das er an kuonst was volkomen.
als galienus zuo dem künge kam
vnd das der küng do vernam
er wart entpfangen erlich
do fragt in der küng rich
das er in bescheinde
was ypocras meinde
das er zuo ym nit komen was.
galienus verantwurt das
zuo dem künge er do sprach
herre es wendet grosze sach
die min öheym vnder handen hat
nu hat er mich an sine stat
zuo uwern gnaden her gesant
man liesz in sehen das kint zuo hant
als es galienus sach.
zuo dem künge er do sprach
herre mit der gottes helffe
wil ich daz reine welffe
üwer kint wol generen
got sol mir das heil beschern.
do er des künges wasser sach
zuo der kungin er do sprach
gnedige liebe frovwe min
noch ein ding daz muosz sin
ich muosz ouch uwer wasser sehen
vnd ouch mins herren getar ichs iehen
das ich dester basz daby befinde
wie zuo helffende sy dem kinde.
die rede gefiel in beiden wol
er besach ir wasser als man sol.
do er das wasser hat besehen
zuo der küngin wart er iehen
vnd fuorte sy heymlichen an ein ende.
er sprach zuo ir gar behende
gnedige frovwe hochgeborn
lident gedultenklich one zorn
mine wort die ich üch sagen muosz
so wirt dem kinde sin sich tage buosz
vnd sagent mir liebe frowe hie by
wer des kindes vatter sy.
die kungin sprach wie kuomet ir
mit sölichen wuorten her zuo mir?
wer solt anders sin vatter sin
wan der küng der herre min?
galienus ein antwurt ir bot.
er sprach ich sag vff mynen tot
der küng wart sin vatter nie.
die küngin sprach wie redent ir hie.
wüst ich das üch ernst wære
ich sagen üch daz für kein mere
als ir mir hie künent sagen
vch würde das houpt abgeslagen.
er sprach für war ich üch sage
wie übel ez üch behage
der küng ist sin vatter niht.
ich wil üch sagen min geschiht.
ich bin her komen gelt zuo entpfan
nüt mir das hovpt ab zuo slan.
sit ez aber also ist
so besehent in diser frist
vmb einen andern artzat
der üwerm suon tüwe rat.
ich wil üch got befehlende sin
got gesegen üch edele küngin.
die kungin zuo dem meister sprach
nein da wurde ein wilde sach
kement ir von hynnen
wöltent ir üch besynnen
vnd wöltent ez vertagen
ich wolt uch die warheit sagen.
der meister sprach des ensorgent nicht
min munt ez nieman vergicht.
die küngin sprach züchtenklich
von vngeschicht fügt ez sich
ein hertzog von österich kam
den ich zuo einem buolen nam
der hat gemacht mir das kint
nu lugent daz ir verswigen sint
das bitt ich üch lieber meister min.
er sprach frovwe das sol sin
die sache ich wol verswigen sol
üwer kint ich wil erneren wol
sit daz ich weis den rechten grünt
so wil ich ez wol machen gesunt.
der artzat nam das kint zuo hant
mit artzeny er sich es vnderwant
vnd gab dem kinde nit anders zuo essen
wenn rintfleisch vngemessen
vnd waszer zuo trincken spat vnd frü
das trank das kint ouch dar zuo.
vnd wart das kint frisch vnd gesunt
vnd darnach zuo stuont
gab ym der küng geltes vil
die küngin ouch in sneller yl
die stiesz ym heymlich noch me dar
das er sin wol wart gewar.
also der meister vrloub nam
hin wieder heym er do kam
als balde in ypocras ersach
zuo galienus er do sprach
ohem du solt sagen mir
wie ist es gangen dir
hastuo das kint gemachet gesunt.
galienus sprach ia zuo stuont
ipocras fragt in fürbasz
was waz sin tranck waz was sin masz?
galienus sprach zuo im hin wider
ohem er hat ie sider
wasser getruncken vnd rintfleisch gessen
des gab ich ym vngemessen
vnd ist domit wurden gesunt.
do sprach ypocras an der stuont
das ist eim bösen zeichen glich
so hat die muoter vergessen sich
vnd hat gehalten nit ir e.
öhem ich sagen üch nit me.
ir rietent eym sin kese alle abe
jedoch genesen ist der knabe.
do ypocras das merckte
das sich galienus sterckte
vnd an künsten so sere zuo nam
do wart er ym also gram
das er ym so sere nach gedacht
das er in jn den tott bracht.
gar vnlange ez darnach beschach
ypocras zuo galienus sprach
wol an du muost mit mir gan
ich muosz ettwas krutes han.
das han ich gelesen an den buochen
die wöllent wir in dem garten suochen.
galienus sprach ich tuon ez gern
was ir nit wöllent enbern
vnd do sy in den garten giengen
ir suochen sy anviengen
ypocras sprach zuo stünt
da stat ein krüttelin das ist gesuont.
neige dich vnd zühe ez her us.
gern sprach galienus.
er zoch ez nv fürbasz er gieng
ypocras aber anvieng.
ich sich ein krütelin sprach er
das ist wol mins hertzen ger
im mag glichen zwar kein golt
ich bin ym selber wol so holt
zühe ez mit der wurtzen vsz
vnd trag mirs heym in myn hus.
galienus neiget sich danider
vnd gruob sere da waz nit wider
er hett die wurtzeln gern gegraben
gantz herusz als er sy wolt haben
vnd do ez an dem besten waz
do zoch herusz ypocras
sinen tegen heymlich
vnd gab ym heymlich einen stich
das es ym das hertze ruorte
vnd ym sin leben hin fuorte.
darnach in kurtzer stuont
wart ypocras so vngesunt
er gewan den durchganck
vnd wart jemerlichen kranck
vnd mocht ym selben gehelffen niht
als vns diese auentüre vergicht.
do das sin schuoler erhorten
si kament her zuo von allen orten.
sy versuchten waz sy wisten
vnd mochtent in nit gefristen.
als ypocras das ersach
zuo sinen schuolern er do sprach
ich wil üch ein krütlin næmen
das söllent ir wol erkennen.
das legent vnder den zuober dort
vil löcher ouch da durch bort
vnd das der züber si wassers vol
so werdent ir gesehen wol
ein tropff nit herusz ran.
do hub aber ypocras an
er sprach ich weis wol was mir brist
die rach gottes die ist
mich gefallen billich an
wenn ich sere gesündet han
als ir hie alle sehent wol.
diser zuober ist hundert löcher vol
vnd die kraft des krutes vswendig
hat die krafft vnd den sig
das ein tropff herusz nit gat
nu kan uwer aller rat
vnd ich mir selber gehelffen nicht
wie vil künst man vmb mich sicht
yedoch ich vnverstopffet belibe
das wirde ich gewar in mynem libe.
er sprach owe der groszen not
hett ich galienus nit ertött
den lieben getruwen nefen min
so hulff er mir von diser pin.
er hett mich generet zuo hant
hie mit kert er sich gen der want.
als gottes rach in an kam
sin ende er zuo stuont do nam
vnd starb also ellentklich.
herre hant ir wol verstanden mich?
sprach der meister zem keiser dort.
ya gantz vnd gar by einem wort
han ich ez verstanden eben.
was schatt ym galienus leben.
der meister zuo dem keiser sprach
es was gar ein kleglich sach
das sy also verdurbent
vnd do ellentklichen sturbent
vnd sünderlich vmb ypocras
der aller meister meister was.
doch kein kunst ym niht endocht
wenn ym nieman gehelffen mocht
das tett gottes vrteil vnd rach
das ym sin hertze in sym libe brach.
der meister aber fürbasz rette
zu dem keiser an der stette
er sprach herre merckent mich
töttent ir uwern sun sicherlich
durch uwers wibes rede willen
so mag das nieman gestillen.
vch beschicht leides also vil
das ich nit halbs sagen wil
üwer kint sol üch zü helffe kommen
vnd üch an eren vnd an guot frommen.
der keiser antwurt im also.
meister ir sollent wesen fro
ir hant mit üwer rede erworben
das er hüt blibet vngestorben.
der meister dancket dem keiser rich
herre das ir hant geeret mich
des muosz üch gotte dancken wol
der es ouch billich tuon sol.
der keiser sprach nit bitte als sere
ich han es getann durch myn selbs ere
wenn myn vernuofft bekennet wol
das wip sint geswetzes voll.
got sy mit dir var hin
gern gnade lieber herre min.
als balde der meister danen kam
die keiserin das zuo stunt vernam
das der suon erlöset were
das lag ir in irem hertzen swære.
sy hub aber an vnd schre
gar dick vnd vil owe owe
sy zerzerret vnd zerkrame sich
sy ruofft tot kum vnd tötte mich.
owe das ich ie in dis lant kam
vnd das ich disen keiser nam.
die fröude in mynes vatter rich
vnd myne fröude hie die ist vngelich
ich liden alhie so pinlich not
herre got ich wolt gern wesen tot.
do der keiser das vernam
zu stunt er in ir kamern kam.
er sprach min liebe frovwe min
lasz durch mich din weinen sin.
sy sprach o lieber herre zart
nie wip vnseliger wart
daz reden ich vff die trüwe min
eins groszen künges tochter ich bin.
das mag mich alles gehelffen nicht
dise grosse smacheit mir beschicht
dar zuo bin ich üwer wip
wie mag denn swigen hie min lip.
so gelobtent ir mir grülich doch
üwern suon zuo tötten der lebet noch
vnd mag mir kein geliches beschehen
darummb so weinen ich die heiszen trehen.
der keiser sprach frovwe guot
mir ist wunderlichen zuo muot
ich weiz nit waz ich sol tuon.
du ratest zuo tötten mynen svn
vnd arbeitest darummb nacht vnd tag
das ist der siben meister clag
wan sy hant ouch arbeit
wer er tot das wer in leit
da wider redent sy alle zyt
darummb es mir swerlichen lit.
ich weis nit wem ich volgen sol
ich bedarff gutes rattes wol.
die keiserin sprach das ist daz ich clagen
ir gloubent üwer meister sage
vnd wöllent mir glouben nicht
ich weis wol das üch beschicht
als einem künge mit sym hoffmeister.
do sprach zuo ir der keyser
nu sag mir liebe frovwe min
din bispil wil ich hörent sin
vmmb das ich dester basz wege finde
das ich getötten möge min kint.
sy sprach herre ich sagen es üch gern
der liebe got wölle mich gewern
das üch min rede wol behage
vnd mir benomen werde min clage.
hie mit so wil sagen ich
dis bispil herre nu merckent mich
es was ein küng hoffartig vnd rich
er meint es wer nit sin glich
in aller welte junge noch alt.
sin hoffart was so manigfalt
ob ym erschrackent alle wibe
sy schuchtent alle ob sym libe.
der selbe küng sich des vermasz
als er in groszer hoffart sasz.
er wolte zuo rome snelle balt
vsz der statt füren mit gewalt
sant peter vnd sant paulus libe
hie mit dis also belibe.
vnd als er vff dem wege was
in einer statt nu merkent das
do rieff er sinem marschalk dar
der waz ym liep vnmassen gar
vnd getruwet ym wol von grunde.
er sprach zuo ym zuo der stunde
lieber marschalk ich sagen dir
du solt ein hübsche frovwe suochen mir
die by mir lige dise nacht
du das beste dich betracht.
der marschalk sprach herre min
das mag werlichen nit wol sin
die frovwen wissent üwer hoffart wol
sy wöllent haben richen zol
zuo üch enkvmmet ir keine
ir werde denn golt vnd edelgesteine.
der küng zuo dem marschalk sprach
yst dis nit ein wilde sach
bin ich nit rich genuog
das ich einer gebe iren fuog
tusent gulden gib ich ir
die mvegent nit geschaden mir.
do der marschalk erhorte
des künges früntlich wuorte
do begreiff in die gittekeyt
als vns dise auenture seit.
er gieng zuo sinem eigen wibe
die was mit muot vnd mit libe
küsche vnd schöne vnd frome dar zuo.
er sprach liebe huszfrovwe tuo
so wol vnd verhöre mich
es mag wol bessern dich
du macht ein guote gab gewinnen
des wil ich dich bringen jnnen.
sy sprach lieber herre min
wie mag aber das sin
was ich mit eren gewinnen mag
do ensueme ich mich niemer tag.
der marschalk sprach do sagen ich dir
fravwe du solt es volgen mir
hiemit so nym myner rede acht
min herre begert eins wibes dise nacht.
nu ist min herre ein hoffertig man
das ich kuom ein finden kan
die ich möge zuo ym bringen
er gebott mir vor allen dingen
das ich dar nach gedechte
vnd ym eine noch hint brechte.
frovwe nu mercke ez vil eben
er wolt einer tusent guldin geben
vnd darummb liebe frovwe min
so wil ich dich bittent sin
das du dich laszest füren mich
do wider ein wort du nit sprich
zuo mynem herren so es vinster wirt
min trüwe gein dir ouch nit verbirt
ich für dich für tage her wider us
wider her heym in vnser hus
also gewinnestuo vns guot
das dir vnd mir gar wol tuot.
die frowe erschrack vnmassen sere.
sy sprach solt ich wider min ere
so gröszlich tuon das wölle got nicht
das ist ein ding das nit beschicht
das ich vmb guot min sele verliere.
der marschalk sprach aber schiere
ich wil got gelobende sin
volbringestuo nit den willen min
für war ich dir denn sagen mag
das du meiner lieben tag
von mir solt gewinnen niemer mer
wol oder übel es dir ge.
do die frovwe das vernam
von rechter vorchte sy dar zuo kam
das sy sich gab in den willen sin
wenn sy getorst nit reden wider in
vnd do der marschalk daz befant
zuo dem künge lief er zuo hant.
er sprach zuo denselben stunden
herre ich han ein fuonden
die hübsche vnd tügentlich ist
in keinen sachen ir gebrist
doch müssent ir sy begaben
tusent guldin wil sy haben
nit myner wil sy enbern.
der küng sprach ich wil sy weren
der marschalk sprach herre vor allen dingen
wil ich sy in der nacht bringen
vnd vor tage fueren herus
das kein rede werde drusz.
vnd als die nacht her zuo kam
der marschalk sin wip do nam
vnd fuort sy dem künge hin
vnd sties sy zuo der kamern in
vnd beleib er hieus dar fuere
vnd wart beslossen do die türe
vnd do nach mitternacht es wart
den marschalk verlanget grülich hart
vnd do er hort den hanen krat
do meinte er ez were gar spat.
er lief zuo dem künge hin
er sprach vil lieber herre min
es ist nit verre von dem tage
in rechten trüwen ich das sage
laszent die frovwe von üch scheiden
das sy nit kvme zuo hertzemleiden
lant sy in der vinsternüsse us
das sy ovne rede kvme zuo hus
das ir niemant werde gewar
ir sollent üwer gelübde halten gar.
der küng sprach ich sagen dir
sy gefellet so recht wol mir
das ich sy noch nit von mir lan.
der marschalk gieng truren von dan
vnd kam her wider vnlange darnach
zuo dem künge was ym gach
zuo dem künge er aber rette
herre der tag kvmpt an der stette
vmmb gottes willen lant sy gann.
ich wil sy noch nit von mir lan
sprach der kung gang hin von mir
vnd slüsz die türe zuo nach dir.
der marschalk gieng aber hin
gar sere beswert waz sin sin
er gieng beide her vnd dar
bis er des tages wart gewar
aber er zuo dem künge lieff
in die kamern do er slieff.
er sprach lieber herre min
ir sehent wol des tages schin
das guot wip wirt geschant
ob ir sy nit von üch lant.
der küng sprach ez mag nit sin
darummb so lasz die rede din.
do das der marschalk vernam
er wart so iaemerig vnd so gram
er mocht geswigen do nit me
wenn es tett synem hertzen we.
er sprach o lieber herre min
ich wil üch eins veriehende sin
ich sagen üch war vff mynen lip
die frovwe ist min eliches wip
darummb so gebent sy mir her us
so für ich sy wider in min hus.
der küng zuo dem marschalk sprach
das wer gar ein frömde sach
du vff das venster lasz mich sy sehen
ob es sy als du hast geiehen.
das venster gieng vff do waz es tag
nebent dem künge die frovwe lag
er sach zuo stuont das sy es was.
zem marschalk rett er in groszem has
o du recht böser man.
warummb hastuo dis getann
das du din biderb selig wip
hast geleit an mynen lip?
vnd hast dich des geflissen
vmmb gelt vnd ovne min wissen
vnd hast din eigen wip geschant
wol usz balde rvm mir min lant
wenn affeter dis tages zwar
wo man dich findet für war
so muostuo eins schemlichen todes sterben
vnd ellentklich darummb verderben.
der marschalk trurenklichen floch
her wider heym er nit me zoch
der küng als lang er lepte
die frovwen er by ym behepte
mit groszen fröuden vnd mit eren
ir glücke wart sich meren.
darnach vnlang ez wart
der küng samet ein herfart
vnd zog gen rome gewaltenklich
vnd besasz die statt ritterlich
so lang bis er sy macht so matt
bis sy ym buttent von der statt.
sy wolten ym gern geben
die zwen zwölff botten ovne widerstreben
als do vorgeschriben stat
das er von danen züge getrat.
nu warent ouch do siben wisen
als ir ouch hant die ir prisent
die rengnierten die gantze statt
die kuonnent manige rede glatt
zuo den die burger giengen.
ir rede sy anviengen
vnd sprachent ir lieben meister guot
ich söllent vns sagen üwern muot
wie wir hie söllent werben
die statt die muosz verderben
oder wir müssent von vns geben
das vns komet gar vneben
sant peter vnd sant paulus lichnam
des haben wir schade vnd scham.
der erste meister also sprach
ir herren habent guot gemach
ich wil die heiligen vnd die statt wol
einen tag beschirmen ovne allen dol.
die andern sprachent ouch also
dez wurdent die burger harte fro
glich als üwer meister sint
die ouch gelobt hant uwerm kint
vnd üch effent tag vnd nacht
hie mit so næment fürbas acht.
der küng einen sturm anvieng
der erste meister her für gieng
vnd rette so süszeclich zuo der stuont
mit dem künge mit synem muond
das der küng zuo stuont hiesze
das man den sturm abliesse
vnd den tag mit friden lepte
vnd nieman dawider strebte.
also ir ieglicher pflag
die statt zuo schirment einen tag
bis das es an den hindersten kam
die burger warent leidig vnd gram.
sy giengent zuo den meistern hin
vnd sprachent o lieben meister min
der küng hat gar türe gesworn
das er des tages morn
dise statt wölle han oder verdirben
oder wir müssent alle sterben
darummb lieber meister guot
ertzöugent an vns getruwen muot
als uwer gesellen hant getann
wir wöllent vns gentzlich an üch lan.
der meister wiszlichen rette
er sprach morn an der stette
so wil ich ein geschicht machen
das ir alle werdent lachen
das der küng wirt fliehen
vnd mit synem volk enweg ziehen.
vnd als ez des morgens tag wart
der küng aber gruwelichen hart
sinen zorn an die statt leit.
der meister sich so bereit
ein wünderlich kleit leit er an
als ich üch wol sagen kan
es was ein rocke sere wünderlich
der was bestecket sicherlich
mit pfawen vedern vmmb vnd vmmb
vnd kleine schellin warent darummb
vnd ouch ander vogel farwe
ich kan es nit gesagen garwe.
verlin swentze warent ouch dar an.
den rock lett der meister an
vnd als der meister was bereit
als vns dise auentüre seit
vff einen hohen torn er do kam
zwey schöne swert er mit ym nam.
vnd in der selben stuonde
hielt er die swert in dem muonde
vnd wart sich regen vm vnd vmb
beide die lenge vnd die krvm
vnd die swert die glissent sere
das ersahent sy in dem her.
sy beguonden zuo dem künge iehen
herre was wil alhie beschehen
sehent lieber herre min
was mag das vf dem tuorne sin?
der küng sprach ich weis sin niht
es ist ein wünderlich geschicht.
vnder in sprach ein wise man
ich kan mich anders nit verstann
den daz es sy der kristen got
der wil vns bringen in not.
er ist von hiemel her abe komen
vns alhie zuo keinem frommen
er wil vns bringen gar zuo nötten
vns alle mit den swerten tötten
blibent wir ichtes lenger hie
in gröszer leit wir kament nie.
do der küng das erhorte
er sprach mit vorchtes worten
was ist vns zü tünde alhie
alle enweg sprachent sy
alhie enist kein beliben
wollent wir lebendig beliben
der got mit den zwein swerten
der wil vns alle zerserten.
der küng vieng an vnd floch
alles sin volk enweg hin zoch
wie wol es nit notdürfftig was.
do die römer ersahent das
das in zuo fliehende was also gach
do iagten sy mit macht hin nach
vnd erslugent den küng tot
vnd alles sin her kam in not.
sy wurdent erstochen vnd gefangen
also waz der stryt ergangen
das schuoff des meisters geschitekeit
mit sinem wunderlichen kleit.
do sprach die keyserine
herre hant ir myn synne
verstanden als ich han geseit?
der keiser sprach vf mynen eit
ich han es wol verstanden
es waz ein fluocht mit schanden.
die keyserin zuo dem keiser sprach
herre nu merckent recht disze sach
ir hant zuo dem ersten gehöret wol
wie der marschalk vntrüwen vol
vmmb gittikeyt sin eigen wip
verlor vnd ouch muost sinen lip
rinnen enweg vsz den landen
vnd sin wip macht zuo schanden.
glicher wise sy üch geseit
üwer suon mit siner gittekeit
die er nach dem riche hat
wie ym das werde balde getrat
wenn ym ist altzit gach
vnd stellet ouch darnach
wie er üch schende vnd vertribe
das yme das riche belibe.
herre nu wesent das gemant
die wil ir üwer macht hant
so tuont üwerm sun an diser stett
als der küng dem marschalk dett
wöllent aber ir in nit tötten
so söllent ir in doch nötten
das er werde verr von üch getann
des sollent ir in nit erlan
das er nit me möge zuo uch komen
des gewinnent ir den rvom vnd fromen.
herre darnach hörent ir ouch das
wie der küng rome besasz
vnd wie er schemlich dauon zoch
mit yme sin gantzes her floch.
vnd wart erslagen an der stuont
die siben wisen fuondent den fuont.
herre nu merckent mich vil eben
glicher wise üwer siben meister leben
yst wie sie üch betriegen
vnd üch mit kluoger rede anliegent
vnd alle tage sich dartzuo nöttent
wie sie üch balde ertöttent
das uwerm suon werde das rich
besitzen feste vnd gewaltenklich.
der keiser sprach ich wil dir iehen
frovwe mir sol nit also beschehen
wenn min svn der muosz morn sterben
vnd schentlichen verderben
vnd do ez aber wart morn
do huob sich dez keisers zorn.
er gebott sinen söldenern
das sy das nit verbern
sy fuortent zuo dem galgen hin
sinen svn vnd hiengent in.
zuo stuont man in vsz fueren sach
do hub sich aber vngemach
von der gemeinde als ovch vormals beschach
des wart do gar vil me gesehen.
vnd als sy kament für die port
do bekam in der sechst meister dort
der knabe sach in mit iamer an
als er den andern auch hat getan.
die gemeinde ruofften awe sere
o lieber meister durch üwer ere
renent zuo dem keyser behende
e das der knabe nem sin ende.
wie wol das der knabe sweig
doch er dem meister früntlich neigt
als ob er spreche meister min
gedencke an myn grosze pin.
der meister für den palast reit
für den keiser er do schreit
der keyser sach in übel an
als er den andern ouch hat getann
vnd entpfieng in gar hertenklich.
der meister sprach es duncket mich
ich hett bessers verdienet wol.
du lügest du bist boszheit vol
vnd din gesellen alle gar
ir muessent es werden gewar
ir alle siben wo ir sint
ich antwurt üch min kint
wol redende vnd fromme
nu ist er böse vnd ist ein stuome
darummb so muosz er sterben
vnd ir mit yme verderben.
der meister zuo dem keiser rett
er sprach zuo yme an der stett
herre er kan reden wol
so die zyt komen sol
sin swigen ist ym guot alhie
ich wil üch wol sagen wie
yst das er beliben mag
bis an den dritten tag
das er dazwüschent nit sterbent wirt
sin reden er denn nit verbirt.
herre als ir denn ouch sprechent
do mit ir üwer wiszheit brechent
das er üwer wip wolt geschant han
da han ich vor abe kein glouben an
vnd es ist üwer wiszheit zuo vile
das ir in so sneller ile
der keiserin gloubent das sy seit
gedenckent an mich ez wirt üch leit
töttent ir üwern lieben svn
vch geschicht niemer guotes dauon.
vch beschicht wirs denn eym ritter beschach
der gloubt syme wibe alle sach
vnd waz sy rette des volget er jr
vnd treibe das so lange gloubent mir
bis es zuo leste dartzuo kam
das man in an eins pferdes swantz nam
vnd slovffte in von sym huse
hin zuo dem galgen vsse.
der keiser zuo dem meister sprach
durch got so sag mir die sach
wie dem ritter sy beschehen.
do wart der meister iehen
herre des entuon ich niht
ich sehe denn vor ein geschiht
das der knabe her wider in
werde gefürt herre min.
das beschach ane vertriessen
man hies in wider in sliessen.
do vieng der meister sin rede an
als ir hie nach vindent stan.
vor zyten was ein keiser rich
der hatt dry ritter nu merckent mich
die warent jm liep vnmassen sere
er getrüwet in ouch mere
denn andern dienern die er hat.
nu was ein ander ritter in der statt
zuo rome der hatt ein junges wip
vnd was aber gar alt sin lip
doch was er ir vnmaszen holt
vnd tett alles das sy wolt.
die selbe frovwe sang so wol
das es vil lüte macht fröudenvol
vnd was jr gesanck so süsselich
das vil lüte sich
zuo ir machtent in ir hus.
nu fuogt es sich eins tages alsus
das sy sasz vnd sich betracht
vnd der lüten nam acht.
sy sasz hie us vor der thüre
vnd schowet wer do gieng hin vnd füre
gar suosze sy iren gesang an vieng
zuo stuont von vngeschicht her gieng
ein ritter der hort sy singen
vnd in den selben dingen.
der gesang jme so wol tette
das er an der stette
die frovwe lieplich anblickt
sin hertze wart mit liebe verstrickt
das er in ir husz gieng
vnd sin rede an vieng.
er seit ir wie er ir wer holt
vnd was sy von jm haben wolt
vmmb das sy nit wer trege
vnd ein nacht by jm lege.
sy sprach hundert guldin wil ich han
so wirt üwer wille getan.
die wil ich üch gern geben
sprach der ritter schön vnd eben
wenn sol aber komen ich
frovwe das bescheident mich.
sy sprach wenn die recht zit kvmpt
so sol es sagen üch min muont
den ritter benuogt der rede wol
vnd wart sin hertze fröuden vol
er gesegnot sy früntlich
in des keisers hoff macht er sich.
do des andern tages wart
die frowe sang aber so lieplich zart
vor der ture an derselben statt.
do sy sich vormals hat gesatt
vsz des keisers hoff do kam
der ander ritter der vernam
iren gesang vnd gieng aldar
er nam ouch der frovwen war
vnd blickt sy an vnd aber an
bis ym sin hertze von liebe enbran.
zuo stuont an der selben stette
mit der frowen er do rette
er sprach liebe frovwe min
was sol ich uch gebent sin
das ir myn wollent nemen acht
vnd by mir slaffent nu ein nacht.
sy sprach ich nym hundert guldin
vnd wil ein nacht vch by mir dulden
mit myner so ennym ich.
er sprach die gib ich willenklich
nu sagent mir liebe frovwe min
wenn sol ich koment sin.
sy sprach ich weis ein heymlich statt
da vns nieman nit enschatt
vnd wenn die recht zyt kuont
ich laz es üch wissen zuo stuont.
der ritter sprach da mit benueget mich
er gesegnot sy ouch früntlich
sinen weg er gefing
ouch in des keisers hoff er gieng.
vnd do der dritte tag kam
die frovwe tett aber alsam
vnd satzt sich do sy vor sasz
irs gesanges sy nit vergasz
der was schön vnd gemeit
der dritte ritter dort her schreit
von ungeschicht das beschach
als balde er die frovwen an sach.
do wart ym sin hertze entzünt
von rechter liebe an der stunt.
er meynt vnd seit ir es niht
er würde zuo dem tode gericht.
also er zuo der frovwen gieng
sin rede er also anvieng.
zu der frovwen er also sprach
kein mönsche ich nie lieber gesach
denn üch liebste frôwe min.
nu lassent mich üwer buol sin.
sy sprach das gefellet mir wol
doch ich ettwas haben sol
vergeben gat es nit dar.
er sprach frowe nu nement war
was sol ich üch geben ein nacht
vnd machent darusz lützel bracht.
sy sprach hundert guldin wil ich han
nit myner ich üch geheischen kan.
er sprach frovwe ich wil üch weren
ich engab me gelt so gern
ouch sagen mir liebe frowe min
wo sol ich schier komen hin.
sy sprach ich wil ouch des nietten
vnd wil ez üch kurtzlichen enbitten.
der ritter ouch do vrloup nam
ouch in des keysers hoff er kam.
also die drie ritter guot
yeglicher sinen muot
seit der frovwen vnd wust doch niht
ir keiner von des andern geschiht.
die frovwe was boszheit vol
nu sollent ir mich mercken wol.
zu irem elichen man sy do gieng
ein rede sy mit jme anvieng
der ritter was alt vnd grisz.
sy sprach zuo ym mit wuorten wisz
herre ich wil üch heymlich sagen
das sollent ir gar vertagen
vnd volgent ir mynem rat
so wüssent das ez vns wol gat.
ir lieber herre wissent ouch wol
das wir sint armuot vol.
nu mögent wir wol wider komen
an ere an gut mit groszem fromen.
der ritter sprach vsz hertzen gir
o frovwe ich wil gern volgen dir
wenn es vns in diser frist
ein recht nottdurfft ist.
sy sprach herre nu merckent mich
es hat gefüget sich
das vs des keysers hoff koment
vnd mynen gesang vernament
dry junge ritter ez sint.
sy sint mir alle dry nit fint
doch weis ir keyner von dem andern niht
es hat sich gefüget von vngeschicht
das ir ieglicher mir wil geben
hundert guldin das merck eben.
hettent wir die dru hundert guldin
wir kement vs allen schulden
vnd das ich doch gehelset wurde niht
wer das nit ein clüge geschicht.
der ritter zu synem wibe sprach
frowe nu sage mir die sach
die frowe sprach herre merckent drat
ich wil üch geben guoten rat.
herre nu vernement mich
dem ersten ritter dem wil ich
tagen das er kvme zu nacht
dem andern sag ich ouch min bracht
der kum zuo mitternacht zuo stunde
dem dritten wil ich ouch tun kunt
das er kvmen sol gen tage
vnd ir ieglicher by ym trage
das vorgeschriben gelt
oder er habe gefelt.
sy sprach herre nu sollent ir
zuo dem ersten des volgen mir
ir sollent mit bloszem swerte stan
do der ritter her in wirt gan
nebent der türen heymlich
ir ieglichem gebent einen stich
ye einem dem andern nach
das in werde zuo sterbent gach.
vnd also werdent vns die guldin
vnd koment vs allen schulden.
der ritter sprach ich vörcht gottes zorn
vnd libe vnd sele vns werde verlorn
vnd das wir ouch schentlich darummb sterben
vnd ellentklich darummb verderben.
die frovwe sprach herre min
ir sollent gar ovne angst sin
in allen disen dingen
ich wils zem guoten ende bringen.
die frovwe iren man uber rette
das er ir volgete an der stette.
die frovwe sprach herre lieber man
die sache wil ich vahen an
die frovwe darnach zuo hant
nach dem ersten ritter sant
der kam zuo ir behendeklich.
sy sprach zuo ym wöllent ir mich
so müssent ir noch hinet komen
so der tag sin ende hat genomen.
die hundert guldin sollent ir bringen
so mag üch nit mysselingen.
er sprach gnade frovwe ich bin bereit.
wider enweg er do schreit.
zuo stuont sy nach dem andern sant
dem tett sy ouch bekant
das er keme zuo mitternacht
vnd hundert guldin mit ym bræcht.
er sprach gern liebe frovwe guot
ouch schiede er hin mit guottem muot.
dem dritten ritter sy ouch kunt
das er zuo ir keme zuo stuont
als er ouch tett er kam dar
sy sprach zuo ym nu nement war
ir sollent komen iegen tage.
nu merkent was ich üch sage
der hundert guldin vergessen niht
so wirt üwer sache geslicht.
er sprach mir gefiel nie ding basz.
hinwider er sinen weg masz
do er her was komen.
vnd do der tag hatt ein ende genomen
do kam der erste ritter kluog
er klopfft an die türe mit fuog
die frovwe zü stuont was bereit
hie mit sy zuo ym seit
bringent ir die guldin nit mit
so lasz ich üch her in niht.
er sprach frovwe nach üwer gir
bringen ich sy alle mit mir.
die frowe die türe vf slosz
ir man stunt mit dem swerte blosz
inwendig darvff er wart
er sluog den ritter durch die swart
durch den kopff vnd durch die stiern
das ym herusz viel das hiern
also der ritter nam sin ende.
sy nam den körpper behende
in ein kamern sy in lacht.
vnd do es wart mitter nacht
der ander ritter nit enfelte
er kam vnd bracht ouch sin gelt
der wart ouch also ermort.
gein tage kam der dritte ritter dort
vnd verlor ouch do sinen lip.
do truog das böse vnreine wip
die dry dotten körpper in ein kamer
das was doch ein groszes jamer.
darnach der alte ritter sprach
frowe ich förcht übel ein sach
werdent die totten lichnam fuonden
hinder vns zuo disen stunden
ich förcht wir muessent schentlich
sterben darummb besorge ich mich
wand ez mag nit wesen rat
in dez keisers hoff man nit lat
man werde nach in fragen zuo frommen
war die ritter sint komen.
die frovwe sprach fürchtent üch niht
ich han angefangen dise geschicht
ich wil ym ouch ein guot ende geben
ir wussent noch nit der frovwen leben
das sy künent gar wise list
me denn ieman vff erden ist.
nu hörent aber fürbasz
als ich in eym buoche lasz.
die frovwe einen bruoder hatt
der was scharwachter in der statt.
vnd als sy des nachtes giengent vmmb
beide die sliecht vnd die krvm
vnd kament für des ritters türe
die frowe zuo stünt tratt herfür.
do sy iren bruoder sach
zuo stuont sy zuo yme sprach
o lieber brüder min
gang ein clein wil harin
vnd ruwe ein wile bis ich dir sag
min heymlich liden das ich trag.
ir bruoder in daz husz gieng
der ritter in gar schon entpfieng
by dem füre sy sassent
irs bruoder sy nit vergassent
si satzten in zuo inen dar.
die frovwe hub an vnd sprach nym war
min lieber bruoder an dieser stunt
min heymlichkeit tuon ich dir kuont
wenn ich in groszem vnmuot bin
darummb ich dir ruofft her in
ich wil dir sagen waz mir brist
die nacht die do enweg ist.
do kam ein ritter herin
vnd rette mit dem herren min
von allerhande sachen
es wart sich zuo leste machen
das sy zuo kriege kamen
vnd ire swert herusznamen
vnd min man so zornig wart
das er derselben fart
den ritter hatt erslagen.
den körper han ich getragen
in vnser kamer da lit er noch
wenn ich in selber dar in zoch
vnd darummb lieber bruoder min
laz dir min liden leit sin
wenn wir niemant hant denn dich
dem wir getruwen sicherlich.
wand würde er by vns fuonden
wir stürbent in den stuonden
eins schemlichen todes wir beide
das wer üch allen ein hertze leide.
darummb lieber bruoder min
hilff vns durch die trüwe din
das wir dez todes werden quit
der do in der kamern lit.
von eynem ritter so seit sy
der andern der gedacht sy nie.
der bruoder sprach swester myn
ich wil dir gern helffende sin.
er sprach gib mir den totten in einen sack
so wis das ich in snelle trag
in das tieffe waszer hin
do wil ich in werffen in.
zuo stunt ouch das geschach
er warff den totten in den bach
vnd kam wider zuo der swester sin.
er sprach schenck in mir guoten win
wenn ich han üch geholffen gar
die fische die næment sin nu war.
sy sprachent beide got dancke ez dir
nach dines hertzen gir
sy stuont vff vnd gieng hin
als ob sy wolt bringen den win
vnd do sy in die kamern kam
da die totten lichnam
inne lagent do schrey sy lut.
owe bruoder mins hertzen trut
by dem lebendigen got
her wider komen ist der tot.
ich bin so sere erschrocken
man lüte mir wol mit allen glogken
do ir brüder das vernam
zuo stuont er zuo ir kam
gein jme sy herusz gieng
der bruoder anvieng.
er sprach liebe swester min
dis ist wol ein wuonder gesin
gib mir in wider in den sack
er kompt nit wider ob ich mag.
also er den andern ritter nam
zuo dem waszer er hin kam
einen groszen stein er do fant
an den hals er ym den bant
vnd warff in jn das wasser grosz
das wasser durch die statt hinflosz.
vnd als balde er das getett
do kam er zuo stuont an der stett
wider in siner swester huse
er sluog zuo stuont mit rede usz
vnd seit wie es ym was ergangen
vnd hiez ym den win her langen.
zuo der swester er do sprach
er tuot dir kein vngemach
des bisz sicher one zwifel
in trage denn her wider der tüfel.
sy sprach lieber bruoder min
got dancken dir der trüwe din
die du vns beiden hast getan
hiemit so wart sy gann
aber zuo der kamern in
als wolt sy aber bringen win
mit luter styme sy aber schre.
we mir hüte vnd iemer me
was lidens han ich hie vernomen
der ritter ist herwider komen
do das der brüder erhort.
do sprach er wünderlich wort
er sprach vff die trüwe min
der ritter mag vol tüfel sin
des ersten warff ich in jn den bach
zuo dem andern mal darnach
ich ym an den halsz bant
als vil stein als ich fant
vnd als ich nu han vernomen
so ist er aber herwider komen.
gib mir in wider ich wil dir jehen
du solt in niemer me gesehen
der tüfel trag in denn herwider
ich sol ym brechen alle sin gelider.
also den dritten ritter er nam
nit anders in sin hertze kam
denn das es der erste ritter wære
den truog er als vns seit dis mere
hin vs verre für die stat.
do was ein altes husz gesat
do warff er in in vnd stiez ez an
der ritter zuo stuont anfieng vnd bran.
do gieng er ettwe verre dauon
vnd wolt ettwaz sines gemaches tuon
von dem füer hin dan
hie mit ein ritter ryten kam
der waz müde vnd waz hellig
das füer das was jm gefellig
wenn er was sere erkalt
zuo dem füer macht er sich bald
vnd wolt aldo wermen sich
ein turney wolt ouch sicherlich
des morgens sin in der statt
do mit der frowen bruder her trat
vnd fant den ritter by dem füre.
er sprach wer bistuo bistuo gehüre
der ritter antwurt ym tuogentlich
ich bin ein ritter für war ich sprich
von eynem guoten geslechte
du bist des tüfels knechte
des bin ich ovne zwifel
oder bist licht selbe der tüfel
sprach der frowen bruoder do.
ich meint du werest anderswo
zuo dem ersten mal warff ich dich
zwar in das wasser sicherlich
des andern mals dir engieng
das ich einen groszen stein dir hieng
an dinen hals vnd ertranckt dich
des dritten mals fleis ich mich
das ich verbrant dich in disem füre.
du bist der tüfel vngehüre
vnd haltest nu zuo rosz alhie
vnd keme in groszer liden nie
by dem zovm er in begreiff
er zugt in mit eym vmsweiff
das in das füre viel pfert vnd man
das pfert vnd ritter aldo verbran
vnd zuo stuont darnach
wart ym zuo der swester gach
in ir hus er wider gieng
zuo stuont er ane vieng
vnd er seit der swester sin.
er sprach luoge liebe swester min
do ich den ritter hatt verbrant
vber ein clein wile zuo hant
do hilt wider der vngehüre
vff einem pferit by dem füre
vnd ich warff in ander warbe
in das für das er verdarbe
vnd sin pferit ouch do verbran
also ist tott pferit vnd man.
vnd do er dise wort gerette
sin swester gedacht an der stette
hat der ritter ein pferit gehabt
so ist ein turneyer her getrabt
der wolt zu dem turney sin.
hie mit stuont si vf vnd bracht den win
des besten so sy irgant fant.
darnach vnlang zuo hant
gesegnot er sin swester do
die hatt er gemacht geil vnd fro
do mit er enweg gie.
nu hörent aber fürbaz hie
wie ez dem ritter vnd sinem wibe gieng
einen zorn sy mit ym anfieng
so hert das ez den man vertrosz
er gab dem wibe einen stosz
mit der hant an das mul.
sy sprach zuo stuont du alter gul
daz hortent ouch vil lüte
wiltuo mich erslahen hüte
als du dez keisers drin rittern hast getann
du böser vnseliger man.
als balde die lüte das erhortent
sy wurden einhellig mit wurten
den ritter vnd die frovwe sy viengen
für den keiser sy giengen
gefangen fuort man sy dar.
der keyser sprach nu sagent gar
wie ez ist ergangen
darnach han ich verlangen
e daz der keiser vsz gerette
die frovwe veriach an der stette
das ir man sy getöttet hatt.
der keiser fragt sy an der statt
waz tattent ym myn ritter gut
herre ich sage üch mynen müt
dru hundert guldin sint vns wurden
darummb dett ich die ritter morden.
als der keiser die warheit befant
do hiez er sy beide zuo hant
binden an eins pferdes sweif
hin zuo dem galgen man sy sleifft
sprach der keiser vnd henckent sy daran
sy hant ermordet dry frome man
zuo stuont ouch das beschach.
der meister zuo dem keiser sprach
herre hant ir mich verstanden eben?
er sprach ja wol vff myn leben
vnd vff mynen lip
das was das aller böste wip
von der ich ie gehort sagen
by allen mynen tagen
sy ist werlich wirdig wol
daz man si schemlich tötten sol.
ir man hett ez nie gedacht
hett sy in nit dartzuo bracht
noch denn si ez vsz seit
das macht ir böse schalkeit.
der meister aber fürbasz seit
für war herre es wirt üch leit
laszent ir uwern suon tötten
es bringet uch zuo grossen nötten
an sele an gut vnd an dem libe
vnd gloubent üwerm wibe
was sy rett vnd waz sy tuot
das kvmpt üch werlich nit zuo gut.
vch wirt wirs denn dem ritter beschehen
als ir dauor hortent iehen.
der keiser sprach für war ich sprich
ich wil disen tag ouch eren dich
din bispil das ist guot gewesen
min suon sol hütte ouch genesen.
hie mit dancket ym der meister sere.
er sprach herre got üch ere
nach uwerm willen wes er gert
ir hant mit trüwen mich gewert
vrlovp nam der meister do
vnd schiet enweg mit fröuden fro.
do die keiserin das befant
do lief sy zuo hant
zuo dem keiser an der stuont
wüttende als ein zornig huont.
si sprach o herre wie bin ich
versmecht so recht jemerlich
muosz ich disen smertzen
altzit tragen an mynem hertzen
ich wil mir selber tuon den tott
so kuom ich von diser not.
der keiser sprach frovwe da tuo niht
das wer gar ein böse geschiht
mach ein crütze an din hertze
got behuette dich vor sölichem smertz.
frovwe noch ein kurtze zyt du beit
dir wirt sin schier ein ende geseit.
die keiserin sprach herre min
das ende mag vns nit guot gesin
vch vnd mir es böse wirt
die meister hant vns gar verirt.
min liebe frovwe nit rede also
sprach der keiser zuo ir do.
die keiserin sprach herre min
ir söllent dez sicher sin
das ein rede von üch beschicht
vnd von uwerm svn des lat man niht
als ez eym künge vnd sym marschalk gieng.
der keiser zuo stuont anvieng
er sprach durch alle din güte
sag mirs das dich got behüte.
sy sprach herre ich tuon ez gern
wöltent ir sin nit enbern
doch so vörcht ich sicherlich
das ir fürbaz mich
niemer me verhörent
wenn morn wirt üch betören
der sibende meister mit siner rede
wie er üwern svn entlede
als ouch sin gesellen hant getan.
herre ir söllent mich wol verstan
was ich üch hie wil sagen
in disen drin tagen
wirt uwer sun selber kallen
das wirt üch denn so wol gefallen
die liebe die ir ietz zuo mir habent
die legent ir denn an den knaben
vnd werdent ir mir denn gram.
er sprach frowe da gloubent nit an
ich gloub es nit beschehen sol.
si sprach o herre gefiel ez üch wol
so wil ich üch ein byspil sagen
das ir in allen üwern tagen
vch behuettent dester basz
vor künfftigem vngluck wissent das
vnd sunderlichen vor uwerm svn
der üch doch willen hat zuo tuon
vnd mit sinen meistern üch zuo betören
vnd wie sy mich gen üch verstören.
der keiser sprach frovwe nu sag an
wie das byspil sy getann.
sy sprach nu hörent mynen muot
es wirt uch sicherlichen guot
ein küng hie vor in zyten waz
der in hohen eren sasz
der hat ein wünderlich schönes wip
die was ym lieber denn sin lip.
vnd waz die liebe also grosz
das er sy altzyt in beslosz
in der vesten do er sasz
die frovwe gar sere muote das.
der küng die slüssel selber truog
das ducht die frowe sin ein vnfuog
si wart dadurch betrübet sere.
nu hörent aber fürbasz mer.
ein ritter in verren landen sas
in einem trovme ducht in das
wie er ein schöne küngine
sehe die was ym wol zuo synne
er begert vor allen dingen.
das ym möcht so wol gelingen
das er sy wachende möcht gesehen
das yme möcht das heil beschehen
er meint sy keme an der statt
als ym denn getrovmet hat.
der besloszen künginne
kam ouch ein trovm in ir synne
als dem ritter was beschehen
si hette auch gern gesehen
einen ritter des sy begert
vmb das si iren trovm bewert
vnd nit von liebe besunder
nu durch des trovmes wuonder.
vnd als der ritter erwachte
sich selber er betrachte
er verhies got zuo der stuonde
vsz sines hertzen gruonde.
er wolt niemer rüwe gewinnen
mit hertzen noch mit synnen
er fünde den die küngin vor
die er in dem slaff erkor.
der ritter do nit leger beitt
er sasz vff vnd reitt
lang zyt in vil küngrich
vnd fant kein die ir were glich.
lange darnach der ritter kam
zuo einer statt do er vernam
do wer ein küng gesessen rich
do was die küngin mynnenclich.
do beleibe der ritter ettwie lang
in vertrosz vnd was ym bang.
eins tages er spatzieren tratt
vmb die vesten by der statt
vnd wust nit das die küngin sasz
vff der vesten von der ym wasz
getrovmet von langen zyten.
er begünde fürbasz schriten
er wart luogen über sich
do sasz die künginne mynnenklich
allein in eym venster dort
vmmb das sy sehe vnd hort
die lüte vor der burg gan
wan si waz alles trostes an.
der ritter die kunginne ersach
zuo stuont er zu ym selber sprach
ich wil dis reden avne wan
die künginne ich hie fuonden han.
er huob an vnd sang vil schone
der künginne gefiel wol der tone.
sy sach ouch den ritter an
zuo hant sy sich versan
das er der ritter was
den sy vsz erlasz
in dem trovme als dauor stat
als ir wol gehöret hant.
der ritter spatzierete alle tage
vmmb die burg mit groszer clage
er luogt vmmb vnd vmmb zuo fromen
wie er möcht zuo der künginne komen.
das er mit ir gerette
sy merkt an der stette
das er gern mit ir reden wolte.
zuo stuont si bappier vnd dienten si holte
vnd schreib ein cleines briefelin
hin ab warff sy es dem ritter hin
der ritter do den brieff nam
in sin herberge er do kam
der frovwen wille verstuont er wol
do wart sin hertze fröuden vol.
zuo stunt er do an vieng
er reitt er sas er stuont er gieng
so was er altzit wol gemuot
er turnyert vnd stach das ducht guot
den künge vnd alle sin ritterschafft
er was mit endelicher krafft
volkomen vnd wol bereit
das hoffgesinde das von ym seit.
vnd do der küng das vernam
er ruofft ym das er zuo ym kam
er sprach lieber ritter guot
ich wil dir sagen mynen muot.
ich höre vil guotes von dir sagen
ich wil dich gern fragen
ob du myn diener wöllest sin.
er antwurt im gnade herre min
wöllent ir mich eins gewern
so wirde ich üwer diener gern.
nu merkent mich in disen sachen
das ir mir heissent ein wonung machen
an der burg by der muren
lant üch so vil kosten nit turen
ob es uch not beschehe
das ich üch were in der nehe.
der küng sprach das sol sin
zuo hant schickt er hin
nach murern vnd nach zimerlüten
er sprach zem ritter ir sollent in tüten
selber wie sie ez sollent machen
das es üch gefalle in uwern sachen.
das beschach sie viengent an
die murer und der zimerman
vnd buweten das husz behende
das es an einem ende
ein ort vff die muren stiesz
als sy der ritter machen hiesz.
vnd als das beschehen was
der ritter noch eins nit vergasz
er rette mit eym murer züchteklich
das er die muere an der lenge svberlich
ein loch dar durch brechen solte
vil wol er ym des lonen wolte
das er durch das loch in
möcht kommen zuo der küngin.
der murer det das vmmb das gelt
der ritter vorcht das er in vermelt
do das hus gebuwen was
zuo stunt darnach er nit vergasz
den murer er heymlichen tot
vmb das er in nit brecht in not.
darnach der ritter in das husz zoch
zuo stuont macht er sich durch daz loch
zuo der küngin macht er sich
vnd er gruost sy gar tuogentlich
do in die kungin ersach
es wunderte sie sere zuo yme sy sprach
wie bistuo herin komen
das wolt ich gern han vernomen.
er sprach gnedige liebe frowe min
üwer liebe die hat mich bracht herin
wenn ich hiesz mir mit kluoger sachen
ein loch durch die mure machen
vmmb das ich zuo üch kom herin
wenn ir sint das liebste min
das ich in mynem trovme sach.
noch me er do zuo sprach.
darummb sol mich nieman straffen
ich muosz ein wilen by üch slaffen
gnædige frovwe hochgeborn
das habent für keinen zorn.
die küngin sprach dem ritter zuo
got wölle nit das ich so übel tuo
an mynem lieben herren
wie sere er mich tuot versperen.
der ritter sprach an der stunt
frowe ob ir mynen willen nit tuont
so mögent ir wol sin ersert
vnd muosz üch tötten hie min swert.
die küngin vorcht so sere den tot
in sinen willen sy sich bot
vnd do sy sinen willen getette
do gieng er enweg an der stette.
die küngin in ir selbe gedacht
wirt dis für mynen herren bracht
das ich es ym selbe tuon kuont
so mag sprechen wol min muont
drei böse ding da von komen
das han ich wol vernomen.
ich geschende mynen heren vnd mich
minen herren ouch ertzörne ich
ouch müst der ritter darummb sterben
vnd ich müste licht ouch verderben
darumb so wil ich mich massen
vnd wil min clagen laszen.
den ritter wol hie mit benuogte
vnd wenn es ym ouch fuogte
zuo der küngin er wol kam
des lochs nieman war nam.
eins mals kam er zuo ir hin in
do gab sy ym ein guldin vingerlin
das was gemacht mit groszer zier
der küng hatt ez gegeben ir
in rechter liebe mit willen.
den ritter mocht nieman stillen
an turnyeren striten waz er der beste
er waz so ritterlichen vnd so veste
das in der küng so liep gewann
das er in zuo eym marschalk nam.
vber alles sin riche
lebt er gewaltenklich.
nu fuogt ez sich eins tages also
das der küng was geil vnd fro
vnd wolt ryten jagen
vnd hiesz dem marschalk sagen
das er sich bereit zuo hant
vnd mit ym in das holtz rant.
der marschalk bereit sich do
vnd was des rytens fro
vnd als sy geiagten den gantzen tag
ein kluoger brvnne in dem walde lag.
do wolt der küng ruowen by
der ritter der waz sorgen fry
der satzt sich neben den kung nider
im warent muede sin gelider
vnd als er ein wil gesasz
zuo stuont er entslaffen waz
ein hant die leit er nebent sich
dar an was das vingerlin rich
das ym die küngin hat gegeben
das beschowet der küng vil eben.
er gedacht in dem hertzen sin
zwar das ist das vingerlin
das ich der küngin geben han
hie mit der ritter wachen began
vnd ducht in an des künges geberde
daz er mit geferde
das vingerlin gesehen hette.
zuo stuont an der stette
sprach er gnedig herre min
alle die gelider die sin
mir alle gar entslyffen
mich hat ein sichtage begriffen
das ich zuo stuont heym sol.
der küng sprach es gefellet mir wol
der marschalk do nit lenger beit
vf sin pferd er do schreit
er reit hin als wer er krang
aber über vnlang
do man sin nit me mocht gesehen
do hiewe er drin das muosz ich iehen.
zuo stund macht er sich heymlich
zuo der küngin mynneclich.
er sprach fravwe nement hin
wider üwer vingerlin
von vngeschiht ist es beschehen
das es der küng hat gesehen.
darummb so bin ich komen balde
e das der küng kom vsz dem walde
vmb das ir nit werdent ze schanden
ich weiz es wol er wirt ez anden.
darummb liebe frowe min
vwer rede sollent ir behuot sin.
vnd also er vrloup nam
wider er in sin gemach kam.
gar vnlange darnach
kam der kung vnd waz im gach
zuo stuont er zuo der küngin gieng
gar zörneklich er anvieng.
er sprach frowe nu sage mir
das vingerlin das ich gab dir
das zöuge mir das wil ich sehen
die küngine die wart zuo ym jehen
min hertze lieber herre min
was sol üch ietz das vingerlin.
der kung sprach vff die trüwe min
zöuge snelle mir das vingerlin
oder du muost darummb sterben
vnd laesterlichen verderben.
die küngin sprach o herre gern
waz üwer gnade nit wil enbern
vff slosz sy einen schrin
vnd zoch herusz das vingerlin
vnd bot es dem künge dar
des nam der küng eben war.
vnd do er ez gar wol besach
zuo der küngin er do sprach
o got in hiemelrich
wie ist das vingerlin so glich?
ich gesach ir zwar nie keins
denn myn marschalk der hat ir eins
do ich das an syme vinger sach
von leide mir so we beschach
wan ich wande das ez das were
das ich dir gab in lieber gere.
vnd ich was zornig über dich
vnd bösen argwan sicherlich
das vergich ich dir vngelogen
der tüfel hat mich betrogen.
die küngin zuo dem kunge sprach
herre es ist nit ein frömde sach
das ein guldin vingerlin
eym andern mag gelich sin
aber uwern argwan den ir
hant getragen gegen mir
das mag üch got vergeben wol
darummb ich in bitten sol.
nv hörent aber fürbaz sagen
darnach in kurtzen tagen
macht der ritter ein köstlich mal.
er gieng zem küng in den sal
er sprach herre hant ir nüt vernomen
mir ist myn buole von mynem lande komen
ein wirtschafft ich gemacht han
üwer gnade bitt ich voran
das ir myn gast wöllent sin
das kumpt wol den eren min.
der küng sprach sicherlich
ich eret in gröszern sachen dich
des frouwete sich des ritters sin
durch das loch zuo der küngin
macht er sich vnd sprach also
frovwe ir sollent wesen fro
vnd tuont üch köstlichen an
wenn ir muessent in min hus gan
der küng ouch als wol als ir
ir muessent beide essen mit mir.
sy sprach was din wille sy
dem wonet min wille gern by
do es zyt zuo essende wart
der küng der selben fart
in des ritters huse kam.
der ritter die kungin herab nam
do sy der küng erst ersach.
zuo dem ritter er do sprach
sag mir durch die trüwe din
wer ist die hübsche frouwe fin?
herre ez ist myn buole
sit das ich gieng zuo schuole
sit ist sy mir liep gesin
mit dem satzt er sy nebent in.
also der küng in sinem hertzen
truog verborgenlichen smertzen
er gedacht o got in hiemelrich
wie ist die frovwe so gar glich
der küngin der lieben frovwen myn?
das dunckt mich ein wonder sin.
doch als sy besloszen waz
das macht das er sin selbs vergasz
vnd er gloubte dez ritters rede basz
denn sinen ougen wissent das.
die küngin hub an vnd rette
mit dem künge an der stette.
sy sprach herre ir sollent essen
vnd sollent üwers leitz vergessen
von vns armen nement vergut
vnd habent ein guoten muot.
vnd als der kung die selben wort
von der küngin erhort
in ym selbe gedacht er da.
o hiemelische maria
dis wip ist mynr huszfrowen so glich
groszen zwifel han ich
mit geberde mit rede mit allen dingen
do hiesz der ritter die küngin singen
dem künge das er gewünne muot.
sy sprach min hertze das gern tuot
sie huob an gar suesze sy sang
dem künge kam in sinen gedanck
er gedacht herre got in hiemelrich
dise styme ist myns wibes stymme glich.
ich gloube das ez die küngin sy
doch wonent mir hie die slüssel by
do mit sy beslossen ist
do kam er aber in zwifels list
vnd getorst niht da von sagen
er muost sin liden heymlich tragen.
doch zuo stuont an der stat
den ritter er do batt
das er den tisch balde danen næme
er gedacht in ym selbe das er kæme
snelleklich zuo der burg in
ob noch da were die küngin.
der ritter sprach herre guot
ir sollent haben guoten muot.
der küng sprach aber dar
lieber marschalk nym war
in der burg ich ettwas zuo tünde habe
heis vns den tisch nemen abe.
die küngin rett ouch dar in
sy sprach lieber herre min
blibent hie vnd wesent fröuden vol
der küngin der ist ouch wol
in ir wonug do sy ist.
do sprach der küng der selben frist
marschalk gib ym ein ende
hab den tische vff behende.
des künges gebott er do tette
der küng nam vrloup an der stette
vnd gieng gegen der burg hin.
da zwüschent dett der ritter in
die küngin slieffen durch das loch.
die kleider sy do ab zoch
vnd tett do ander kleider an.
hie mit der küng zuo ir kam
vnd alsbalde er sy ersach
er vmbfing sie vnd sprach
o liebe küngin mynneklich
ich han aber gesundet in dich
zem andern mal han ich das getann
das soltuo mir frovwe faren lan.
sy sprach lieber herre min
sagent mir wie mag das sin.
er sprach do hab ich hüt gesessen
vnd han by dem ritter gessen
vnd by dem hübschen buolen sin
vnd sprich das vff die trüwe min
das ich nit kan versynnen mich
das dir ie kein wuorde so glich
als dir des ritters buole ist
an stimme an geberde an red gebrist
nüt zwüschent üch zwein ein har.
sy sprach herre ist das war
so hant ir swerlichen wider mich
gesündet das vergih ich.
sprach der küng wenn ich bin hie
ich kuond vsz dem zwifel komen nie
bis ich dich sihe alhie stan.
ich bekenne das ich han missetan.
die küngin sprach zuo der frist
ir wüssent wol das die burg stark ist
vnd niemant mag komen dar vor
er muos vz zuo dem rechten tor.
dar tzuo so bin ich sünderlich
beslossen veste vnd hertenklich
die vernuonfft vnd die geschrifft das seit
ouch für die gantze warheyt
das dick ein mönsche dem andern gelich
yst das wüssent sicherlich
solt denn ein vingerlin
dem andern nit ouch glich sin.
als ir ouch nechst gesprochen hant
ich weis ob ir es wol verstant.
er sprach ich han gesündet vil
ich buesze es ob got wil.
nu hörent aber ein wenig basz
gar vnlange darnach es wasz
der ritter batt küng mit flisz
durch sinen hohen prisz
das er in liesz geniessen
das er in ovne verdriessen
hett lang gedienet getruwelich
vnd ist zit das ich mich
heym mache in mins vatter lant
darummb herre so sint gemant
aller der dienste so ich üch ie getett
gewerent mich noch einer bett.
der kung sprach was ist das
nu hörent aber fürbasz
der ritter zuo dem künge sprach
minen buolen den üwer gnade sach
die han ich zuo der e genomen.
nu bin ich her zuo üch kommen
vnd wil üch bitten herre min
das ir mynen buolen fin
zuo der kilchen füren wöllent.
das ez sehent alle mine gesellen
vnd alle menglich wib vnd man
dest me eren ich sin han.
ir hende vnd myn sollent ir nemen
vnd laszent sy sich vast schemen
vnd gebent vns zuosamen öffenlich
vor der kilchen das beger ich.
das wer mir ein grosz ere
herre ich bitt üch nit mere.
der küng sprach ich wil dich weren
ich tuon es sicherlichen gern
der ritter der wart ym veriehen
vff welichen tag das solt beschehen
darnach als die hochzyt wart.
zuo stuont der selben fart
vnd stuont der phaffe an getann
vnd hiesz sy her für gan
das er nach der kilchen recht
die e machte slecht.
als sy nu alle kament dar
do nam ir der priester war.
er sprach wer gyt hie dem ritter guot
die schöne frovwe hochgemuot
zuo stuont an der selben statt
der künge her für trat.
er sprach ich bin sy dem ritter gende
vnd er nam sy by der hende
vnd sprach du liebe frovwe myn
du gelichest der küngin
darummb ich dich dest lieber han.
nu wisz von mir ovne argen wan
das du solt wesen mins ritters wip
lieb vnd leit mit ym vertrib
vnd tuond ein ander guotlich
nit basz kan geraten ich.
vnd als balde er das gerette
do gab er an der stette
ir hant in des ritters hant
der priester sich sin do vnderwant
der gab sy do zuo samen recht
vnd macht die sach gar slecht.
darnach zuo stünt der ritter sprach
herre nu ist slecht myn sach
nu ist min schiff ouch bereit.
do bitt ich üwer furstelichkeit
das ir vns zuo dem schiffe geleiten
wenn ich mag lenger nit gebeiten
vnd sagent do öffenlich
vor in allen das ir mich
habent recht liep vnd wert
von üch nit me myn hertze begert.
der küng sprach das tuon gern ich
ein gröszers tett ich ovch durch dich
hie mit was in zuo schiffe gach
dem küng gieng vil lüte nach.
den was es allen gar leit
das sich der ritter von in scheyt
wenn sy warent jm alle gar holt
vnd als sy zuo schiffe gan solt.
do sprach der küng tuogenlich
zuo der küngin mynneklich
mercke mich frowe zuo diser frist
sit daz ez gottes wille ist
das ich dir den ritter geben han
so soltü ym wesen vndertan
das ratt ich dir mit trüwen
vnd laz dich es nit rüwen
sit er ist din eliche man
so soltuo in ouch liep han
vnd bis ym gehorsam in allen dingen
das mag üch beiden fröude bringen.
vnd do dise rede ergieng
die frovwen er by der hende fing
vnd gab sy dem ritter an sin hant.
er sprach in gottes segen nu gant
in uwer schiffe ir beidu
got in hiemel üch geleide
der ritter vnd die küngin
neigten sich sere wider in
vnd danckten ym siner tugent sere
hiemit das schiff nam sin kere
vnd sy fuorent do von lande
der kung beleib also stande
als lang als er sy mocht gesehen
sy fuorent hin dis was geschehen.
vnd als der küng kam wider in
vnd wolt gan zuo der küngin
vnd er sy do nit enfant
do erschrack er alszuo hant
allenthalben er sich suochte
er hatt ich selber nach verfluochte
yedoch fant er zuo leste
ein loch dez er nit enwiste.
do waz die küngin gesloffen vs
alltzyt in des ritters hus
vnd als der küng das ersach
bitterlich weynent er do sprach
we mir ellenden armen
herre got lasz dich erbarmen
min groszes liden das ich han
owe ich vil armer man
das ich ie wart geboren.
ich han min schönes wip verloren
ich was dem ritter wol getruwen
das lasz dich herre got ruwen.
siner rede han ich geloubt
bis ich mins wibes bin beroubt.
ich gloubt mynen ougen nit als wol
als siner rede schalkeyt vol.
vnd do das allez was beschehen
do begunde die keiserin jehen.
zu dem keiser sy do sprach
herre hant ir dise sach
verstanden als ich geseit han
wie der ritter hatt getann?
der keiser antwurt ir also
ja so werde ich niemer fro.
der ritter was ein rechter schalk
sin vngetruwer balk
hing an dem galgen billich.
die keiserin sprach herre merckent mich
wie wol der küng dem ritter getruwet
vnd ym durch liebe ein husz buwet
noch denn halff es alles nicht
der selbe vngetruwe böszwicht
betrog die küngin vnd fürt sy hin.
herre nu merckent mynen sin
glich als der selbe küng dett
also gloubtent ir an der selben stett
ouch üwern siben meistern sere
bis das sy mich bringent vmmb min ere.
ir gloubent ouch ir rede basz
denn uwern ougen ia wüssent das
das ir doch siehtenklich gesehen hant
wie mich üwer svn wolt han geschant
vnd er mich zerkrampt vnd zerzart
hett ich da wider nit gespart
so wer ich komen vmb min ere.
nu ist ouch zuo hörende me
vch geschicht noch ein grösser leit
dann dem künge von dem ich üch han geseit.
der keiser antwurt ir aldo
er sprach frovwe nit rede also.
ich sagen dir sicherlichen für war
ich geloub mynen ougen zwar
basz denn der meister wort
ich han din rede gern gehort.
frovwe morn dez tages sol min svn
recht früg an den galgen kun
vnd als die nacht enweg kam
den svn man aber her für nam.
der keiser hiez in aber snürn
vnd vs zuo dem galgen fürn
das volk schrey aber als e
owe hüt vnd iemer me.
des keisers einiges kint
man schier an den galgen bint
mit dem selben kam zuo hant
der sibende meister her gerant.
der waz der eltest vnd der lest
vnd was ouch an der kuonst der best
vnd als balde er das kint ersach
sin ougen truffen als ein tach
von grossem jamer vnd smertzen
so we tett ez sinem hertzen.
der knabe sach den meister an
weinen er sere began
vnd neiget dem meister demuetiklich.
als ob er sprech meister sich
wie es so recht herte mir lit
ryte balde wenn es ist zyt
vnd rede mit dem vatter min
das er gnædig mir wölle sin.
der meister zuo dem knechte sprach
durch got nit ylent tuont gemach
die gottes gnade mir helffen sol
das ich dem knaben hilff wol
das er des tages nit stirbet
vnd villicht sins vatter hulde erwirbet.
vnd also rant er balde hin
vnd kam zuo dem palast hin
für den keiser er do tratt
er kniet nider vnd batt
für den knaben wol getan.
der keiser sprach du solt ouch gann
hin vs zuo ym an den galgen
da soltuo hangen by bösen balgen.
der meister den keiser fragen began
o lieber herre waz han ich getan.
der keiser sprach du böser schalk
du vnd din gesellen üwer aller balk
müssent an den galgen komen
man sol üch bein vnd arme zertrvomen.
ir hant ez verschuldet wol
als ich dir hie sagen sol
ich gab dir vnd den gesellen din
wol redend den suon min
so was er selig vnd fromen
nu ist er wurden ein stuome
vnd ouch da by ein böser schalk.
er hat zerzerret der kungin balk
vnd ir kleinot alles abgerissen
vnd hat sich dez geflissen
er wolt ir genomen han ir ere.
ist das die guoten lere
die ir mynen suon geleret hant
das er myn wip solt han geschant?
ir hant es nit geschaffet wol
darummb er hüte sterben sol
vnd ir alle nach ym gar
du wirst es ouch wol gewar.
des antwurt ym der meister do
herre als ir zem ersten sprachent also
uwer kint das rede niht
ich sagen üch was morn geschiht
vor tertien zyt nu merckent eben
im wirt sin rede wider gegeben
by mynem leben ich das sprich
geschicht es nit so töttent mich.
der keiser sprach sicherlich
wirt das war so begnuegt mich
aber sprach der meister rein
ir werdent in nit hören reden allein
sünderlich die warheit
sol von ym werden geseit
von der schande vnd missetatt
so die keiserin von ym geseit hat
herre ich sprich dis für ware
ich zwifel daran nit ein hare.
mag üch hüt nieman gestillen
das ir durch uwers wibes willen
töttent noch hütte uwer kint
so wüssent das ir verloren sint
gegen got vnd gegen der welte
noch eins üch nit enfelte
vch mag noch wirs beschehen.
eins muosz ich üch veriehen
denn einest eym ritter beschach
der do ein wenig bluotes sach
sinem wibe vs eym vinger gan.
der keiser sprach nu sag an
lieber meister wie was daz
herre das hant für keinen has
heissent uwern suon herwider bringen
sust sag ichs nicht vor allen dingen.
vnd als balde herwider kompt der knabe
zuo stuont min rede ich anhabe.
der keiser dem svn ruoffen hiesz
zuo stuont man das ouch nit enliesz
wenn der keiser wolt ouch besehen
was do morn sölte beschehen.
der knabe kam vnuerdroszen
vnd wart nit wider in gesloszen
er wart suost behuot wo er gieng
hie mit der meister sin rede anvieng.
es was hievor ein ritter guot
der hatt ein junges wip wol gemuot
sy was ouch schöne vnd vnmassen clar
er hat sy so liep sag ich für war
das er ir gesicht nit mocht enbern
so ynnenclich sach er sy gern.
die frovwe vnd der ritter guot
eins tages in kam in den muot
das sy spilten in dem brett.
ich weis nit wie der ritter dett.
one geverde hat er in der hant sin
ein cleines scheidmesserlin.
si sluog einen vinger vngeuerlich
in das messer sicherlich
das es gar ein wenig bluote.
o herre got der guote
sprach der ritter do er das sach
zuo stuont wart er so swach
das yme geswant vnd viel nider
vnd mocht nit vff komen wider.
das wip sich sere übel gehabt
mit wasser sy im balde labt.
er tett sin ougen vff vnd sprach
ylent snelle wan ich bin swach
bringent mir ein priester herre
vnsers herren gottes ich beger
wenn hie ist kein vff enthalde
ich stirbe snelle vnd balde
nieman mir gehelffen kan
sit das ich gesehen han
das min liebes bluot
der smertze min hertze sterben tuot.
do sin knecht das ersahen
sy wurdent alle gahen
einen priester sy do rieffen
wie balde sy nu lieffen
des enhalff leider niht
vns seit dis geschicht
das ym so we tett sins wibes smertz
das ym brach sin getrüwes hertz
e das der priester kam dar
do was er tott aller gar.
die mere in die statt erschal
er wart geclaget über al
in klaget arme vnd riche
die frowe gehuob sich so jemerliche
das sy zuo der stuonde
nieman getrösten künde
sy schrey vnd weinte alltag teglich.
sy sprach herre got in hiemelrich
ach ich vil ellendes wip
ich wil kestigen mynen lip
mir ist von leide beschehen so we
das ich fürbasz niemer me
keinen man wil genemen
phy ich müst mich sin doch schemen
ich wil ein turteltube sin
nach dem biderben mane min.
darnach mit groszer wirdikeyt
wart der ritter in das grab geleit
die fravwe gehuob so übel sich
vff daz grabe sicherlich
viel sy aller ding dar nider
vnd wolt nit vff stan wider
ir fründe woltent ir vff geholffen han.
sy sprach ir sont mich ligen lan
wenn ich gotte verheissen habe
zuo belibende hie vf disem grabe
die fründe sprachent frovwe min
das hilffet nit die sele din
das ir hie ligent vff dem grabe
mit sölich grosser vngehabe
es ist besser ir gant heym
vnd gebent almuosen grosz vnd klein
durch sin sele ya wissent das
das tuot siner selen gar vil basz
wenn das ir üch also nöttent
vnd üch alhie töttent.
sy sprach uwers rates enfolgen ich
niemer me sicherlich
ich wil an diser statt sterben
vnd vmmb sine liebe verderben
vmb mine liebe er ouch ist tot
darummb ich billichen lit dise not.
do die fründe horten iren sin
do machten sy ir ein clein hütelin
allernechst by dem grabe
dar in man ir truog vnd gabe
ires libes notdurfft wol
das man essen vnd trincken sol.
die fründe von ir schiedent sich
die frovwe beleib do sicherlich.
nu waz do selbs ouch ein recht
er wer ein ritter oder ein knecht
wenn ein morder gefangen wart
so muost sich der dem der fart
der herre daz lant befolhen hat
zuo stuont wapen an der statt
vnd muoste die gantze nacht wachen
wer ez das mit keinen sachen
der tiep würde von dem galgen genommen
so wer der houptman komen
vmmb alles sin guot voran.
dartzuo so solt sin lip ouch stann
vff gnade in des künges hant
darummb muost einer sin gemant
das er des galgen wol huote
das er behübe libe vnd güte
darnach fuoget sich aber das.
do der ritter begraben was
des selben tages vnd der fart
ouch ein tieb gefangen wart
vnd wart erhangen an der stette
der houptman sich wapen tette
wenn er mit sinem libe wolt
des tiebes hütten als er solt
der kilchoff stuont vor der statt.
do man den ritter begraben hatt
also der houptman von sinem huse
reyt des nachtes zuo dem galgen hin vsze
nu merckent aber furbas
des nachtes es so kalt was
das der ritter erfrieren wolt
der do des tiebes huetten solt
er geriet sere vmmb sich sehen
ob ym kein heyl möcht beschehen
das er sich wermet ettwo.
er sach ein liecht do wart er fro
das bran in dem huettelin
do die frovwe waz komen in
der ir man gestorben was.
der ritter vf sin pferit do sas
er rannt hin zuo vnd klopffet an
die frovwe do fragen began
wer do an geklopffet hette
also recht spette.
er sprach o liebe frovwe min
üwer nachgebure ich bin
der houptman des landes hie
mich gefror so übel nie
by allen minen ziten
ich mag gar kuom erbitten
kvme ich nit balde zuo eym füre
minen lip ich von frost verlüre.
sy sprach ich liesz dich gern in
woltestuo züchtig sin
vnd woltest über haben mich
rede die mir nit were zimelich.
er sprach fravwe das geloben ich
niemer vntzimlich wort sprichen ich
wenn ich ouch wol han vernommen
wie ir her sint kommen
das ir ein heilige frovwe sint
daz man ouch hie merckt vnd fint
das ir also hie wöllent beliben
vnd üwer zit alhie vertriben
durch die liebe die üwer man
alltzit hat zuo üch gehan.
die frovwe liesz den ritter jn
er satzt sich zuo dem füer hin
vnd do er erwarmet was.
nu hörent aber furbas
wie es do ergieng.
der ritter anvieng
er sprach o hertze liebe frowe min
wölt es üch gefellig sin
so rett ich gern zuo üch ein wort.
sy sprach gern ich das hort.
der ritter sprach zuo der stunt
mit vrlovp rett zuo üch min muont
vnd mag das ovne zorn sin
so sag ich üch liebe frovwe min
ir sint hübsch jung vnd wolgeborn
vnd rich vnd darzuo vszerkorn
vnd dücht mich werlich besser sin
das ir giengent wider in
vnd belibent in uwerm huse sitzen
vnd gebent almuosen mit witzen
durch üwers manes sele willen
da mit ir manig arme mönsche stillen
das dücht mich got genemer sin
wenn das ir hie weinent vnd lident pin.
die frovwe zuo dem ritter sprach
o ritter hett ich gewist dise sach
als ich von dir han vernomen
du werst nit her in kommen
ich sag dir ouch als andern lüten
den ich ez vor ouch kuonde betütten
den ich ez vor ouch gesaget han.
du weist wol das min biderman
vmmb myner liebe willen gestorben ist
darummb ich ouch in diser frist
wil yme zuo liebe hie sterben
vnd ellentklich alhie verderben.
als der ritter vernam das
vff sin pferit er wider sas
er rant wider zuo dem galgen hin
die wil er usz was gesin
do was der tiep her ab genomen.
nu bin ich vmmb min guot komen
sprach der ritter do gar snelle
owe ich vil armer geselle
vnd statt min lip in des künges hant
des zorn wirt mir erst recht bekant.
in im selber gedacht er do
wie wiltuo oder wo
suochen rat vmmb dise sache
er gedacht ich mich wider mache
zuo der heiligen frovwen hin
die do ist in disem hüttelin
in dem kilchoff do ich vor waz
die wil ich fragen vmmb das
das sy ist heilig vnd fromme.
ich hoff ir rat zuo helffe mir kome.
er rant snelle wider dar
do das die frovwe wart gewar
sy fraget wer do were.
er sprach ich bin der rittere
der vor ouch by üch was
mit dem selben er zuo ir sasz.
er sprach frovwe in heymlickeit
wirt üch ettwas von mir geseit
do gebent mir üwern getrüwen rat
an libe an guot ez mir gat
vnd ich wil üch sagen als wie
es ist recht alhie.
wenn ein diep wirt gefangen
vnd so er wirt erhangen
wirt er verstoln des nachtes herabe
so hat der houptman sin habe
verlorn vnd waz er geleisten mag
das verfellet dem herren vf den tag
dar zuo so wirt sin leben
in des künges hant gegeben.
ich sage üch liebe frovwe myn
als ich vor was hie by üch gesin
vnd ich mich wermt by üch ein wile
in dem selben kurtzen zile
yst der diep herabe genomen
vnd ich bin vmb lib vnd guot komen
des diebs solt ich gehuettet han.
ich weis wie ez mir sol ergan
wenn ich nu ein arme man bin
darummb liebe frovwe min
so rattent mir durch got
wenn rattes dett mir nie so not.
die frovwe sprach vff mynen eit
es ist mir durch dinen willen leit
doch soltuo volgen mynem muot
so verlürest du weder lip noch guot.
er sprach frovwe ich volge üch gern
was üwer gnade nit wil enbern
ich bin ouch komen zuo üch her
das ich volge üwers hertzen ger.
sy sprach zuo dem ritter guot
gefiele dir eins in dinem muot
das du mich nemst zuo der e.
er sprach o frovwe ich gert nit me
es ist an üch ein grosze demütikeyt
als ir zuo mir hie hant geseit
vnd das ir uber einen ritter armen
vch als demuetiklichen erbarmen
vnd üch des nit enschemen
vnd in zuo der e wollent nemen.
sy sprach nu zwifel nit daran
wenn ich nym keinen andern man
zuo der e wenn dich
der ritter sprach das tuon ouch ich
die wil ir lebent so sol min lip
niemer genemen kein ander wip.
die frowe zuo dem ritter sprach
nu vernym wol die sach
vnd lasz vns das heymlich stillen
min herre der durch myner liebe willen
gestorben vnd begraben ist
als du wol weist in diser frist
gestern er erst begraben wart
den züch herusz zuo diser fart
vnd hencke in an des diebes statt
an den galgen das ist myn rat
der ritter sprach o frovwe guot
vch sol volgen gern myn muot.
der ritter vnd die frovwe
gar mit sneller zowe
zuogen herus den totten man.
der ritter der vieng an
zuo der frovwen er do sprach
owe frovwe ich förcht ein sach
als der tiep gefangen wart
do wurdent im derselben fart
zwen zene vornan vsz geslagen
die er in dem münde solt tragen
würde diser mit den zenen funden
so sprech man an den stuonden
das es nit der diep were
so lege es mir aber swere.
sy sprach du solt dich nit schemen
einen stein soltuo nemen
vnd slach yme die selben zene vsz
vnd hab da vor keinen grusz.
der ritter ein antwurt bot
das tuon ich nit durch den tot
wenn do er lebt der fromme man
guot gesellschafft hat er mir getan
dar zuo wer es eym ritter ein schande
das ich mit myner hande
eym totten ritter das dette.
die frovwe sprach an der stette
so sol mich des nieman stillen
durch diner liebe willen
wil ichs tuon vnd nam ein stein
der was grosz vnd nit zuo clein
die zene sy ym herusz treib
in dem obern kyffel ym keiner beleib.
vnd do das do geschehen waz
zuo ym sprach sy fürbasz
nu henck in an den galgen hin.
er sprach o liebe frovwe min
aber noch eins ich entsitze
von rechter sorgen ich hie switze
wan als der tieb gefangen wart
do wart yme ein wuonde in die swart
einer mit eym swerte ym die gab
auch wurdent ym gesnitten abe
beide oren ouch sicherlich
zarte liebe frovwe mynneklich
würde diser nu fuonden
mit oren vnd ovne wuonden
so hette ich laster erwurben
vnd wer dartzuo verdurben.
sy sprach zuo yme züch usz din swert
nit bisz so gar ersert
slahe yme in das houpt ein wunden
vnd snelle in derselben stuonden
snide ym ouch die oren abe
hiemit du denn frieden habe.
er sprach o lieplich frovwe zart
nie lieber geselle mir wart
denn er was do er lepte
do von min hertze do wider strebte
ich slahen in nit sicherlich
ich wolt zwar schemen mich
solt ein lebendiger ein totten slahen
do würde ich nit vil eren entpfahen.
sy sprach lieber ritter min
gib her mir das swert din
durch dinen willen ich es selb tuo
do bringet mich din liebe zuo.
sy nam das swert an der stünt
vnd sluoge ym ein grosze wund
in sin houpt do das beschach
die oren man do ab sniden sach
mit ir selbs hant die frowe.
sy sprach nu dar dich zöwe
vnd hencke in snelle frölich.
er sprach o frovwe mynnenklich
ein grosse sorge ist noch dahinden
wöllent ir nit erwinden
so wil ich üch mit vrloup sagen
die zwene als die knaben tragen
zwüschent iren beinen
der hat der diep ouch keinen
do er gefangen wart
do wurden sy jm vszgezart.
henck ich nu disen an sin statt
vnd fint man das er die zwene noch hat
so spricht man erst er sy sin niht
so wirde ich übel vsz gericht.
die frovwe zuo dem ritter sprach
vertzagter mönsch ich nie gesach
so mir sant helene
snide im herusz die zwene
mit einem messer frölich
vnd hencke in denn geswindelich.
er sprach frovwe das nit beschiht
durch got heissent michs niht
ir wüssent wol in diser frist
das ein man wenig nütze ist
one sin geschirre
wes gieng ich des irre
das ich es ym vsz sniette
ich beiaget lützel eren da mitte.
die frouwe do ein messer nam
vnd sneide herab dem man die scham
vnd warff sy eynem huonde für.
sy sprach zuo ym nu spür
das du mir liep in hertzen bist
durch dich dis beschehen ist.
nu hencke in an den galgen
zuo den andern türren balgen.
er sprach frowe nu wol dan
wöllent wir in griffen an
den körper vnd giengen
an den galgen sy in hiengen
also der ritter erlöst wart
dem ez waz gelegen hart
er behub sin guot vnd sin lip.
do sprach zuo ym dasselbe wip
min lieber trut geselle min
nu bistuo erlöst von aller pin
nu sag ich dir mynen muot
das mich ynnenklich duncket guot
das du uns laszest zuo kilchen gan
zuo der e wil ich dich han.
der ritter antwurt ir aldo
frovwe ich han verlobt gar ho
dem almechtigen lieben krist
die wil min hertze lebent ist
das ich kein e wip nit me nyme
dauon so sparent uwer styme.
die frovwe erschrak vnd sprach also
o ritter guot bis fröuden fro
ich wil dir wol getruwen
du laszest es dich nit rüwen.
der ritter die frovwe ansach
gar smehlichen er zuo ir sprach
o du schemliche frovwe
von mir dich snelle zouwe
du bist die böste ob allen wiben
wer solt sin zyt mit dir vertriben
oder dich zuo der e nemen
phy der muost sich schemen
die wil du dinem e man
so schemlich hast getonn
der durch liebe gestorben ist
durch dinen willen in diser frist
do er dir dinen finger bluotent sach
vor leide im sin hertze brach.
des hat er genossen kleine
nu hast ym mit einem steine
sin zene vsz geslagen
die oren die er hat getragen
mit ritterlichem sitten
die hastuo ym abgesnitten
so hastuo an derselben stuonden
im geslagen ein grosze wuonden
in sin ritterliches houpt
got hat dir es nie erloubt.
ouch hastuo im jn diser frist
vsz gesnitten das schemlich ist
vor den frovwen zuo sagen
wer solt denn in disen tagen
dich nemen zuo der e
ich gloube du getuost es niemer me
zwar din boszheit sol dir leiden.
er zuckt sin swert vs der scheiden
vnd sluog do dem bösen wibe
das hovpt her ab von jrm libe
vnd als das geschehen was
nu hörent aber fürbasz.
der meister zuo dem keiser sprach
herre hant ir dise sach
verstanden als ich han ertzalt
wenn ich der jaren bin alt
min gesellen die verstat man basz
von dem sibenden meister habent das.
der keiser sprach vff die trüwe min
dis ist ein schönes bispil gesin
ich han es ouch wol verstanden
pfy des lasters vnd der schanden
ich sprich dis vff mynen lip
das was das aller böste wip
von der ich ie gehort sagen
von mynen kintlichen tagen.
der ritter hat ir ouch nit geschont
er hat ir werlichen recht gelont
als ir ouch zuo gehört
vnd also geschahen dise wort.
der keiser den meister an sach
fürbasz er zuo ym sprach
were es das ich reden hort
minen svn ein eynig wort
so acht ich niht daz ich den gebe
got mynen lip vnd nit lang lebe
vnd morn wil ich in des richters man
ein guot teil by mir han
so sol man mich nit verstören
ich wil ein warheit verhören
zwüschent mynem suon vnd der keyserin.
der meister sprach ir habent sin.
der meister do vrloup nam
zuo sinen gesellen er do kam
sy alle siben nit enliessen
sy kamen zuo samen ovne vertriessen
vnd hatten rat in welicher stunt
der knabe solt reden mit sinem mund.
also nach der meister sag
so waz morn der achtest tag
so möcht er reden waz er wolt
do mit sie alle wol benügt
do nu frue der morgen kam
der knab die meister zuo ym nam
do er sy alle siben ansach
recht früntlich er zuo in sprach
yst ez zyt das ich hüt rede
vnd vch vnd mich noch hüte entlede
vnd zwifeln ouch nit daran
wenn ich wol reden kan.
ich weis ouch wol was vnd wie
vor ym zwen meister gie
vnd einer zuo ie der siten
die dry ym nach schritten
vnd vier vnd zwentzig truometer
vnd pfiffer vnd seiten spiler
giengent vor dem knaben hin
im zuo eren vnd dem vatter sin.
als der keiser horte die mere
er fragte waz das were
man seit dem keiser do
herre ir sollent wesen fro
vwer svn kvmpt daher gan
vnd wil noch hüt vor üch stan
vnd vor üwern dienern allen
wil ez üch gefallen
so wil er reden das ir söllent sehen
das er sprechen kan vnd iehen.
der keiser sprach das sint guot mer
heissent in komen her.
als der suon in den palast gieng
das erste wort das er an ving
do sprach er zuo dem vatter sin
herre vatter der schöpffer min
der gruesze üch iemer ewenklich
vnd sin muoter mynneklich.
do der vatter das erhorte
das der suon rett die wort
von fröuden er viel nider
vnd kam vil kuom vff wider
vnd do er wider vff kam
der vatter das kint nam
vnd wolt das er gerett hette.
do sprach der sun an der stette
herre vatter ich reden hie niht
die wil man sölichen ruoff hie siht
es mag doch nieman gehören mich
do von wil swigen ich.
der keiser sinen knechten gebot
er sprach nement gelt durch got
werffent es in die gassen hin
was menglich werde daz sy sin
vnd heissent sy louffen vsz dem sale
das wir gehörent über ale
was min suon sage noch hüte
aber zwar die lüte.
ir keines lieff dem golde nach
in was allen zuo hörende gach.
der keiser wart von zorne rot
by lib vnd leben er gebot
das sy swigen vnd gestillen
bis das sin suon nach sym willen
rett vnd sprech was er wolt
darummb wolt er in wesen holt.
sy swigen alle stille do
der knab hub an vnd sprach also
herre der keiser herre vnd vatter min
uwern gnaden wil ich gehorsam sin
doch e ich iemer wort ertzale
so muosz die keyserin in den sale
vnd ir juncfrowen al mit ir
vmb das zuo samen komen wir.
der keiser snelle nach ir sant
sy kament dar alle zuo hant
die keiserin zittert vnd waz vnfro
der knabe stalt sy alle do
nach ein ander die juncfrovwen.
er sprach herre nu sollent ir schovwen
sehent ir dort ein juncfrowe stan
die hat ein gruene gewant an.
der keiser sprach ich sihe sy wol
sy ist kluog vnd fröuden vol
ich sag dir an diser stat
die keyserin sy aller liebst hatt.
der sun sprach herre vatter min
gebiettent vnd sprechent ez muosz sin
das sy sich vsz ziehen vor vns allen
vnd da tuo ane wider kallen
so werdent ir mercken eben
der keiserin leben.
den keiser es wuonder nam
er sprach suon ez wer ein scham
daz ein juncfrovwe wol getan
vor vns allen solt nackent gan.
der sun sprach lieber herre min
dis ein sache die do muosz sin
sy mag mir sin nit entpfliehen
ich wolt sie e selber vsziehen.
der keiser hiez das man es dette
sy wart nacket an der stette
für den keiser sy kam
vnd stuonde aldo in groszer scham
aller menglich sach in an
do was ez ein gerader man.
der suon zuo dem keiser sprach
herre nu merckent dise sach
der schalk vnd der riffian
den ir hie sehent stan
der ist altzit by ir gelegen
er hat ir in der kamern gepflegen
es ist ouch nit ein wunder
das sy in liep hat besunder
wenn si ist nie by ym gewesen
denn by üch sol er genesen
das wundert mich in hertzen sere.
der keiser sprach vff all min ere
waz han ich wunders hie vernomen
ich möcht wol von sinnen kommen.
der keiser gebott snelklich
das man die keiserin fürderlich
verbrant vnd mit ir der buole.
des keisers suon aber anhuob
er sprach herre nit ylent balde
mit vrteil man sy vff enthalde
bis das man erfare die gerechtikeyt
waz schande sy mir hat vff geleit.
der keiser sprach eins geschicht
suon ich gib dir dis gericht
wenn es steckt me wiszheit in dir
denn in den andern vnd in mir.
der suone zuo dem vatter sprach
herre es sol dise sach
an üch noch an mir nit stan
dem gesetzt vnd dem gericht sol man lan
die keiserin vnd iren buolen zwar
bewer ich sye denn für ware
das sye vff mich gelogen hat
so si vor gericht stat
vnd das sy selbe die warheit vergiht
zuo stuonde man denn ob ir richt.
der suon aber fürbasz sprach
herre vatter merckent dise sach
als ir schicktent nach mir
mit der keiserin geheisz vnd gir
vnd ouch nach den meistern min
do sahent wir an der sterne schin
wer ez das ich ein wort rette
in disen siben tagen zuo stuont an stette.
wer ich an dem libe verdorben
ich müst schemlich sin gestorben
vnd darummb so hab ich geswigen
bis es hie zuo ist gediegen
als ich nu ouch verlugen bin
wie ich solt die keiserin
vber iren willen solt han geschant
vor abe gelogen ist das zuo hant.
by mynen eren ich das sprich
sy reiszet mich sünderlich
daz ich iren willen tette
do versmacht mich ir bette
das ich irs nit wolt verhengen.
herre ich wil es üch nit lengen
do sy mine wise vernam
zuo stuont si sich zerzert vnd kram
ir antlit vnd ir cleider rich
vnd macht das man finge mich
das wissent ir wol vatter min
vnd alle tage furt man hin
mich hinus zuo dem galgen
zuo andern türren diep balgen.
der keiser sach die keiserin an
er sprach o frow waz hastuo getan
benüget dich nit mit mir eben
du hast dinen lip einem buoben geben
vnd ist ouch eins dar an
du woltest mynen sun ouch han.
do der keiser das gerette
die frovwe viel nider an der stette
für den keiser vf ire knye
sy sprach ich gere gnade hie.
der keiser sprach o du veflüchtes wip
vber alle wip ist din lip
verflüchet vnd geschent
darummb din leben sich endet
wand du hast den tod sicherlich
verschuldet zwar vierfalteklich.
ich wil dir sagen wie
zuo dem ersten hastu hie
din e gebrochen hie an mir.
das ander sage ich ouch dir
so hastuo min vil liebes kint
gereiszet zuo boszheit die sünde sint
das dritte so hastuo falschenklich
dich zerkrammet sicherlich.
das vierde sol nit verswigen bliben
mit diner falschen rede hastuo getriben
das ich min kint tötten solt
des ich dir billichen nit bin holt.
die keiserin den keiser an sach
zuo yme sy demuetiklichen sprach
o vil lieber herre min
ir söllent gen mir barmhertzig sin
das bitt ich üch durch got.
der keiser sprach die gesetzten gebot
die sollent die barmhertzikeit sagen
nit anders darfft du darnach fragen.
der sün sprach herre vnd vatter min
zuo dem galgen ich gefueret bin
vmb die sünde die sy vff mich leit
valschenklich in rechter boszheyt
aber got in dem hiemelrich
hat durch die meister mich
behuet bisz vff disen tag
bis ich sy erlösen mag
mit gottes hilff tuon ich das hüte.
herre nu merckent waz ich üch betüte
zu dem ersten setze ich herre min
ob ez gottes wille sölle sin
das ich by üwerm leptage
regiert nach der keiserin sage
als sy mich geziegen hat
ich stünde darnach fruog vnd spat.
min lieber vatter ob das were
meintent ir nit das ich nach üwer gere
vch von rechter liebe setzte
das ir wol wurdent ergetzete.
in rechter liebe tett ich üch das
verre me denn mir gvne ich uch basz
des guotes vnd der eren
vnd das ir möchtent keren
uwern willen war ir woltent
ovne arbeit ir das haben söltent
glicher wise als ein ritter scharpff
der sinen suon in das mere warff
den got behuot in siner acht
vnd in zuo eym herren macht
vnd uber das alles nam er do
vatter vnd muoter vnd macht sy fro
vnd hat sy by jme ir leben
nu merckent aber fürbasz eben.
der keiser sprach us sinem munde
gesegenet sy die stunde
in der du geborn bist
du redest recht in diser frist
vnd redest werlich wissenklich
aber als die siben meister dich
die siben tage hant behuot
mit ir wiszheit das was guot.
du werest anders zwar gestorben
vnd vnschüldeklich verdorben
darummb lieber diocletian
so wöllent wir ouch von dir han
ein mercklich bispil hüt von dir
vmb das alle gar wir
mögent dester frölich sin.
der suon sprach herre vnd vatter min
wöllent ir ein bispil hören gern
des wil ich üch wol gewern
es sol üch nit sin verzigen
ir müssent aber heissen swigen
bis ich mine rede vsz gesage
wenn das beschiht vf disen tage.
so sol man denn vor allen dingen
das recht vollenbringen
von der keiserin vnd von mir
das ist alles mins hertzen gir.
zuo hant der keiser gebietten tett
das man swige an der stett.
nu hörent wie ez dar nach gieng
der suon sin bispil an vieng
als hienach geschriben stat
nu hörent fürbasz wie ez gat.
es was ein ritter nu merckent mich
der hatt einen suon tuogentlich
der was sin einiges kint
als ir ouch min vatter sint.
zuo dem ersten er in liep hatte
er befalhe in ouch an der statte
eym meister in eym frömden lande
der in solt leren maniger hande.
das kint leret vil wiszheit
für war die geschrifft das seit.
vnd als es siben jare gelert
der vatter aldo begert
das er sin kint gern wolt sehen
das muost ouch beschehen
der vatter sant jm brieffe dar
als balde er der würde gewar.
so solt er zuo stund zuo ym komen
als der suon das hatt vernomen.
er volget sym vatter in allen dingen
er kam snelle vnd liesz ym lingen
sin fründe wurdent in hertzen fro
siner zuokuonfft frouweten si sich do.
nu was der knabe so wise vnd minneclich
das in dem gantzen rich
nüt wiser mönsche funden wart.
vnlange dar nach zuo der fart
sasz der ritter mit siner frowen
vber tische nu sollent ir schovwen
vor dem tische dient der knabe
hie merckent was ich geseit habe.
der knabe waz hübsch wol gezogen
mit dem selben kam geflogen
vff ein fenster ein nachtegalle
vnd sang hoch mit friem schalle
so suesze das der ritter sprach
dis mag betütten ein frömde sach.
o herre got wie wol wer dem
der des vogels gesang vernem
vnd in kunde vsz gesagen
dem wer wol in disen tagen.
der sun zuo sinem vatter sprach
ich vernym recht wol die sach
sage aber ich die warheit
so vörcht ich mir sint streich bereit
vnd das ir mich alle heissent liegen
vnd ir werdent sere mit mir kriegen.
der ritter sprach zuo sinem kinde
sag lieber suon mir geswinde
es sol dir in keinen dingen
keinen vnmuot oder schaden bringen.
dem vatter antwurt der junge
der nachtgallen meynuge
sag ich üch herre vnd vatter min
yst nit anders gesin
wenn das ich von gottes gaben
sol gar grosz richtuom haben
ich sol noch so edel werden
das mich menglich eret vff erden.
ir gesang betütt eins sünderlich
das han wol verstanden ich
das ir lieber vatter min
min hende mir muessent weschent sin
vnd mir waszer daruff giessen
so wirt myn mütter ovne verdriessen
mir die zwehel halten dar
wolt ich es üch günen gar
das ich doch üch vngern tette
wenn ich sin sünde hette.
der vatter sprach das nit beschiht
du solt es zwar gebben niht
das wir iemer dienent dir
vnd solt ouch wiszen zwar von mir
das du vmb das liegen din
must liden des todes pin.
vnd muost noch disz tages sterben
vnd schemlichen verderben
die nachtgal vnd du hant gelogen
des bistuo hüt gar betrogen.
ich wil die nachtgal mit irem singen
dich vnd sy zuo lügin bringen.
mit dem selben er den knaben nam
vnd fuert in vff das waszer gram
vnd warff in jn das mere
der nam dannen sine kere
vnd meint er wer ertruncken gar.
nu nement aber fürbasz war
der knabe viel nit zuo gruonde
wand er ettwas swymen kuonde
got halff ym vf einen velsen grosz.
do sasz der knabe vf trostes losz
zehen tage vnd zehen nacht
one essen er was nahe versmaht
von froste vnd von groszem huonger.
nu ersach der selbe junger
by dem velsen herfarn
ein schiffe da lüte jnne waren.
der knabe ruoffte die schiflute an
gottes vnd siner muoter ich üch man
das ir mir hie koment zuo trost
das ich von liden werde erlost.
do die schifflüte das hübsche kint sahen
zuo yme wurden sy balde gahen
vnd nament ez zuo in
vnd fürtent ez mit in hin
gar in ein ferre lant.
vnd gabent den knaben zuo hant
zuo kouff einem hertzogen
der knabe der wart vnbetrogen
wenn in der herre so liep gewan
das er ym zuo stuont befelhen began
ein vnd ander vff der fart.
waz ouch ym befolhen wart
das bracht er mit wiszheit zem guoten ende
so wise was der knabe vnd behende.
in demselben rich ouch was
ein küng der in hohen eren sasz
der macht einen gemeinen rot
in allem sinem rich er gebot
das alle fürsten vnd herren
die nahen vnd die ferren
grafen fryen ritter vnd knecht
das ir keiner da wider gedecht.
sy solten alle zuo ym komen
do das der hertzog hat vernomen
er macht sich vf mit siner schar
den knaben fuert er ouch mit jm dar
wenn er sin wiszheit hatt bekant
also die herren alle zuo hant
kament zuo dem künge geritten
darnach nit lange wart gebitten
der künge ein frage vsz leit.
er sprach ir herren üch wirt geseit
warummb ich üch han besant
das tuon ich üch alhie bekant.
ich ryte ich gang ich sitze oder stande
wo ich bin in allem lande
dry swartz rappen fliegent mir nach
vber mich zuo schrien ist in gach
mit einer stymme erschrokenlich
die styme piniget so sere mich
das ich nit weis was ich schaffe
so ich die rappen an gaffe.
ist iemant vnder vch allen hie
der mir künde gesagen wie
was die rappen hie mit meynen
kann mir das nieman erscheinen
das ich ir möchte ledig werden
den tag gelept ich gern vff erden
das mir das gluck beschehe
das ich sie nit me hört vnd sehe.
wer mir dez hilffet by mynem leben
dem wil ich min eigen tochter geben
zuo einem wibe sicherlich
vnd nach mynem tode myn gantzes rich.
vnd do er also gesprach
nieman antwurt im der sach
der küng was leidig vnd vnfro
das ym wolt nieman sagen do
die sache denn sy wüstens niht.
nu hörent was der knabe gicht
zuo dem hertzogen er heymlich sprach
herre ich verstan gar wol die sach
wolt der küng stette han
die wort die er hat getann
ich wolt ym die sache sagen.
der hertzog sprach ich muosz dich fragen
getar ich das sagen von dir eben.
der knab sprach ia herre vf min leben
der hertzog gieng zem künge hin.
er sprach gnediger herre min
ich weis einen gelerten wisen hie
der sol üch wol sagen wie
vnd üwer frage ich antwurten zuo hant
ob ir üwer wort stette lant.
der küng sprach by myner kronen
ich wil ym do mit lonen
als ich do vor gesprochen han
ich wil ez ym nit ab gann.
der hertzog fürt sinen knaben dar
nu nement aber fürfasz war.
der küng zuo dem knaben sprach
do er in erst ane sach
kanstuo mir min liebe sun
minen fragen gnuog gethun.
der knabe sprach ia herre wol
üwer frage ich üch bescheiden sol
das rappen geschrey ir sere hassent
vnd ir nach fliegen vff velt yn gassen
herre es fueget sich eins mals also
merkent ir mich des were ich fro
das der rappe der man
von dem wibe den dritten rappen gewan.
vnd ouch in der selben ziten
was grosz hunger vnd liden
das lüte vnd fihe sere starb
vnd vil gefögels ouch verdarb
der dritte rapp der junge
nu merckent myne meynuge
der lag noch denn in dem nehste
die muoter das vil wol wiste
die flog enweg vnd liesz in ligen
alle gnade was jm von ir verzigen.
aber der rappe der man
flog vmmb vnd vmmb waz er gewan.
das bracht er dem jungen in das nechste
der junge leit groszen gebreste
doch in der vatter mit not ernerte
bis ym sin vedern wurdent herte.
das er herus fliegen beguonde
darnach in kurtzer stuonde
do der hunger vergangen was
der alt vnd der junge by ein ander sasz.
do kam die muoter har geflogen
vnd wolt den jungen han zuo ir gezogen
vnd wolt in jn ir gesellschafft han
aber do wider rette der man
vnd zoch herfür an der stette
das sy den suon gelassen hette
in siner aller grösten not
do er nach was hungers tot.
darummb solt sy vff diser erden
des suons nit gefröuwet werden
des truret die muoter vnd was vnfro.
zuo jrem man sprach ich also
vnd gab ym ein antwurt
weistuo nit das ich in der geburt
hab gelitten groszen smertzen
der mir noch we tuot an minem hertzen
darummb sol er billicher mir
nach volgen denn dir.
vnd darummb lieber herre min
so söllent ir wissent sin
das die rappen uch fliegent nach
mit schrien ruoffen ist in gach
das ir in ein recht vrteil geben
da by sy mögent mercken eben
welhes vnder in zwein
den jungen rappen klein
sölle ziehen in sin gesellschafft
vnd daz das vrteil hab krafft
gnædiger herre das ist die sach
darummb sy schrient mit vngemach
vnd gerent eins rechten vrteil.
herre ez wirt üwer heil
ir söllent gerecht vrteil geben
so sprich ich by minem leben
das ir die dry rappen gesehen
niemer me das wil ich iehen.
der küng sprach vmmb das
die muoter sin in nötten vergasz
vnd sie mit vntruwe waz behafft
so sol sy dez jungen gesellschafft
mangelen als ich verstan
vnd sol der junge mit dem vatter gan
als aber die muoter sin
für zühet das sy haben gelitten pin
in der geburte do sprich ich
die pin verkert zuo fröuden sich
aber der man ist der gebürt ein sach
nit anders ich hie vs mach.
das junge er vff gehalten hat
vnd es gespiset frü und spat
darummb so gib ich mit vrteils krafft
das der junge in des vatters gesellschaft
sol beliben vnd nit by der muoter sin
das dunckt mich vff die trüwe min.
als die rappen das vrteil horten
mit groszem geschrey sy sich vf erborten
vnd flügent enweg vsz dem rich
vnd wurdent darnach sicherlich
niemer me gehört vnd gesehen.
vnd do das was also beschehen
do sprach der küng zuo dem kinde
lieber knabe sag mir geswinde
wie ist din nam das sag du mir
das bitt ich dich mit lieber gir
der knabe antwurt jm zuo hant
alexander bin ich genant.
der küng zuo dem knaben sprach
min sun nu merke dise sach
ich gebütt dir vnd wil das han
sit du wilt sin miner tochter man
das du denn nemest sicherlich
keinen andern vatter denn mich.
vnd nach mynem tode soltuo zuo hant
ein küng sin in egipten lant
also man geschriben fint.
das do beleibe dasselbe kint
by dem künge here
vnd kam an so grosze ere
das ym menglich gab pris.
er vpte sich ritterlich mit flis
mit stechen vnd durnieren
mit strit gen helden zieren
man mocht ouch niergant keinen
vinden der mit ym eynen
getörst vechten so stark vnd wise
was er gar nach wunsches prise.
nu waz in der zyt ein keiser rich
der hilt sinen hoff so fürstenlich
alle künge er gar uber krönet
an geburt vnd an hübscheit geschönet
vber alle künge als man seit
was er in rechter warheyt
in allen landen sprichet man
wer tuogent vnd gut geberde wil han
der mach sich zuo dem keiser rich
also sprach menglich.
do alexander das vernam
zuo stuont er für den küng kam
er sprach herre vnd vatter min
eins wil ich üch bittende sin
man saget von dem keiser tytus
wie fürstenlich stand sin hus
do wer ich ouch gern hin
wolt es üch gefellig sin
vmmb das ich me wiszheit lerte.
der küng sprach nu bisz geerte
ich wil dir gelt vnd gesellen zuo geben
das du macht wol rilich leben
doch gefellet mir eins wol
das man min tochter vnd dich sol
vor zuo samen geben
nach kristenlichem leben.
alexander hin wider sprach
herre lassent stan dise sach
bis ich her wider komen bin
was ir denn wollent das sol sin
das gefiel dem kung ouch wol
der knabe der wart fröuden fol
für den küng er do tratt
vrloup er in batt.
er gesegnot alles das do waz
zuo stuonde er vff sasz
mit vil gesellen wol getann
die er solt by jm han.
zuo des keisers hoff er reyt
nit lenger er do beyt.
do er darkam nu hörent hie
er viel nider vff sine kniee
zuo stuont für den keiser hin
der keiser stuont vff vnd küst in.
er sprach lieber sun ich frag ovne zorn
von wenen bist du geborn
waz wirbestu hie das sage mir
was ich vermag das hilff ich dir.
alexander sprach zuo hant
des künges sun von egipten lant
bin ich vnd bin harkomen.
ich höre so grosz ere vnd fromen
von üch vnd uwerm hoffe sagen
das hat mich her zü üch tuon jagen
wolt mich uwer gnade eins wern
so wurde ich uwer diener gern.
der keiser sprach lieber sun min
ich solt billicher bittende sin
wenn du doch sagen ich dir
du solt zuo essende tragen mir
vor dem tische mir eben wart
so bistuo mir liebe vnd zart.
alexander sprach herre min
zuo stuont ich ietz bereyt bin.
der marschalk gab im zuo stuond
ein kamer do er jnne wont.
zuo stuont als dis waz beschehen
dort her wart man ritend sehen
des künges sone von israhel
ein lip vnd zwo sele
kament do eben zuo einander.
der guot alexander
was demselben also gelich
man kant ir keinen sicherlich
für den andern wissent das
das tun ich üch alhie bekant
er was ludewig genant.
vnd als er für den keiser kam
der keiser fragt in ouch alsam
als er alexander hatt getan
das solt er in wissen lan
der antwurt jm vnd seit ym das
das er dez künges sun was
vsz israhel dem lande
ludewig er sich jm nande
vnd er wolt jm gern sunder wann
mit dienste wesen vndertan.
der keiser sprach ich han dich gern
ich wolt din vngern enbern
alexandern ich ouch entpfangen han
der sol vor mynem dische stann
vnd sol myn essen mir fur setzen
so wil ich dich do zuo schetzen
das du zü trinckende bringest mir
min suon daz si befolhen dir.
ludewig sprach ich bin bereit
zuo stuond als ir herre hant geseit
zuo hant der marschalk versorgt in
neben alexandersz kammer hin
gab er ein kamer jm gar nahe by.
nu merkent als liebe ich üch sy
ein ander sy so glich warent
an antlit vnd grösze vnd von jaren
das man nit snelle zuo hant
einen für den andern kant
ludewig vnd alexander
die zwene gewonent ein ander
so liep über alle massen daz waz
ir keiner dez andern nit vergasz.
die warent an stercke gar vnglich
alexander was sterker sicherlich
ludewig was krang vnd forchtsam
doch nieman dauon vernam
wenn sy zwene alleine.
nu hatt der keiser ein tochter reine
die hiesz florentin
so mocht ym nit lieber sin
wenn sy ein einiges kint was
vnd tugent vnd zuocht si gar besasz
dar zuo schone vnd mynneklich.
nu hörent aber fürbasz mich.
die tochter hatt ir sunder gemach
ir juncfrovwen vnd gesynde man by ir sach.
nv bracht man dem keiser alle tag
nach der auenture sage
zuo ie dem male ein kösthlich essen
vmmb das man solt nit vergessen.
man solt ouch mercken da by
das kein herre in der welt sy
der ym glichet an wirdekeyt
vnd an groszer richeyt
vnd so er des essens ein teil genasz
so sprach er zuo alexander bring dasz
miner tochter in jre gemach.
do alexander die tochter sach
grosz fröude er do von gewan
sy sach in ouch früntlich an
eins tages ouch eins beschach
das alexander irret ettwas sach
das er des tisches versumet sich
vnd nit kam so behendeklich
vnd das keiner stuond an siner stad
zuo stuont ludewig an sin statt tratt.
er verwase alexander
man kant keinen für den andern
ludewig künd ouch sin geberde wol
noch fürbasz man hören sol.
als nu der keiser sin köstelichen spise
geasz ein teil nach siner wise.
er sprach zu ludewigen gang her
vnd wande daz ez alexander wer
lieber suon bring das der tochter min
trag es in ir gemach hin.
ludewig gieng dar an der statt
die tochter er vor nit gesehen hatt
er viel nider vff sine knie
mit hübscher zucht grüst er sy
vnd setzt ir das essen dar
die tochter nam ludewigs war
zuo hant merckt sy das
das ez alexander nit was.
sy sprach zuo ym myn lieber suon
du solt mir zuo wissend tuon
wie du heiszest vnd wer du sist
vnd wer ouch din vatter ist.
er sprach ich gern üch das ertzelen
des künges suon von israhelen
das ist ouch der vatter min
ludewig ich genant bin.
vnd si sprach danck dem vatter mir
ouch wol muosz beschehen dir.
ludewig neigt sich züchtenklichen
vnd gieng wider vmmb sicherlichen
do zwüschen was für den tisch komen
alexander vnd hatt vernomen
das ludewig in verwesen hat.
zuo stunt an der selben statt
hiesch der keiser zuo trincken
zuo stuont an alles wincken
lieff alexander dar
vnd verwase ouch sinen gesellen gar
ir keins wart vermisset do
des waren sy beide fruo.
als man nu gessen hat
ludewig gieng an der stett
in sin kamern vnd leite sich
an das bette sicherlich
vnd wart krang gar sere.
nu hörent fürbasz mere
alexander snelle zuo im gieng
zu ym zuo stuont er anfieng
o ludewig geselle min
du solt mir sagen din pin.
er sprach ich weisz sin gentzlich niht
alexander sprach ich merck die geschiht
vnd weis von gruonde wol die sach
warummb du bist wurden swach
als du hütte an myner statt
mins herren tochter dar hast gesatt
das essen das ir myn herre schickt
da hastuo ir schöne erblickt
vnd sy zuo vil gesehen an
darummb so muostu dis han
wenn din hertze das ist verwont
das seit dir für war min muont
das hat dich krang gemacht
du hast ir schöne zuo vil betraht.
ludewig sprach geselle guot
du hast werlichen mynen muot
verstanden vnd weist es basz
denn alle artzat für war wisz das
du hast es zwar geraten eben
vnd ich vörcht ich verlier min leben.
alexander sprach gehabe dich wol
ob got wol es basz geraten sol
dar zuo wil ich helffen dir
du solt wol getruwen mir.
alexander von yme tratt
vnd gieng enweg in die statt
sins gesellen er nit vergasz
mit gelt das sin eigen wasz.
do koufft er sinem gesellen vmme
ein hant wehel von groszem richtuom
daran was manig edel gestein
gemacht mit sinen berlin reine
ludewig niht do von vernahm.
alexander zuo der tochter kam
vnd gab die zweheln dar zuo stuont
von ludewigen sy her kompt
von mynem lieben gesellen guot
sprach alexander der wol gemuot.
do die tochter das kleinot sach
zuo alexander sy do sprach
alexander sag mir die rechte mere
wo kvmpt ludewig das kleinot herre
nie finer ding ich erblickt
warumb hat ers ir geschickt
er hat mich doch nit me gesehen
denn ein mal das muosz ich iehen.
alexander der antwurt ir
gnedige juncfrowe gloubent mir
ich sagen üch an diser frist
sin vatter ein küng in ysrahel ist
der ist rich in allen dingen
do möcht man ym noch me herbringen.
ovch als ir mich gefraget hant
warumb er es üch habe gesant
by mir do wissent sicherlich
das es ym lit so hertenklich
das ich vörcht das er sterbe
vnd von jamer verderbe.
das kompt von rechter liebe dar
die er zuo üch hat sunderbar
stirbt er also juncfrovw min
uwer sele muosz darumb liden pin
vnd ich rat üch in guoten truwen
sin krangheyt lant üch ruwen
durch gottes willen tröstent in
das er behabe das leben sin.
sy sprach o alexander zuo stuont
din rat der ist mir nit gesunt
wenstuo das ich myn ere verliere
erlasze dich der rede gar schiere
vnd gedenck sin fürbasz nit mer
das rat ich in truwen dir.
alexander neigt sich
vnd gieng enweg sicherlich
darnach an dem andern tage
nach der auenture sage
gieng er aber in die statt
des in ludewig nit enbat
vnd koufft ein kleinot noch eins als guot
er bracht es der tochter hochgemuot
von sinem gesellen ludewigen.
die tochter sach den anblicke
vnd do sy das so köstlich sach
zuo alexander sy do sprach
alexander mich wundert von dir
das du so dick bist by mir
gewesen vnd mir nie gedachtest
vnd mir söliche rede me zuo brachtest
von din selbes wegen das wundert mich
in mynem hertzen sicherlich.
alexander züchtenklichen sprach
o gnedige juncfrovwe söliche sach
yst mir nie gangen zuo handen
nu stat es wol in allen landen
das ein geselle dem andern sol
getruwe sin das stat wol.
vnd darummb gnedige frovwe min
durch got so gesehet in
e das er sterbe
vnd von jamer verderbe.
die tochter sprach gang hin von mir
ich wil zwar nit antwurten dir.
alexander gieng aber hin
vnd koufft ein kleinot das waz so vin
vnd was köstlichen mit richer ziere
er bracht es ouch der tochter schiere
vnd do sy das aber sach
zuo alexander sy do sprach
ich merk wol das ludewig ernst ist
das sihe ich wol zuo diser frist.
sag ludewigen von mir
wenn es im vnd ouch dir
gefalle so mag er komen
ich han sinen ernst wol vernomen
er fint die türe offen stann
er mag wol zuo mir gann
alexander gieng frölich
zuo ludewig vnuertroszenklich.
er sprach geselle gehabe dich wol
ich wil dich machen fröuden vol
das soltuo wol gelovben mir
gut bottschafft bring ich dir
din lip sol nit sin verdorben
ich han dir erworben
der tochter liebe das gloube du mir.
sy hat mich heissen sagen dir
vnd hat dir also gezilt
daz du macht komen wenn du wilt
do ludewig die liebe mere
erhort do waz im wie er were
von eynem trovme erwachet
er vieng an vnd lachet
vnd sprach an derselben stunt
geselle ich bin wol gesuont.
du hast so sere erfröwet mich
mir gebrist nit sicherlich
vnd do des andern tages wart
ludewig macht sich vff die fart
heymlichen er zuo ir gieng
in sölicher liebe sy in entpfieng
das er die nacht by ir lag
bis morgens an den liechten tag
vnd wart ein stette liebe aldo
vnd wurdent beide in fröuden fro.
nu söllent ir fürbasz glouben mir
ludewig der gieng so dick zuo ir
das ez die diener wurdent gewar
sy wurdent zuo rate alle gar
des nachtes sy sich wappen wöltent
vnd vff in warten als sy sölten
fündent sy das ez also were
so müst es ludewig ligen swære
wenn sy welltent es nit vermiden
er müst den tod darummb liden.
alexander erhorte das
wie balde er ouch gewapnet waz
des nachtes mit sinen gesellen behende
vnd stuont des nachtes an ein ende
vnd wolt für sin gesellen sterben
oder wolt im aber fride erwerben.
das vernament die diener geswinde
sy vorchtent alexanders gesinde
vnd ouch alexander besunder
wenn er waz stark über alle wonder.
vnd also liessent sy dar von
vnd lieszent ludewig vsz vnd in gan
also beschirmt alexander ludewig
zuo aller stuont vil vnd dick.
vnd in den selben geziten
so kumpt ein botte ryten
vnd bringet alexander brieff vnd mere
das sin vatter tott wære
der küng in egypten lant
vnd daz er heym kem zuo hant.
alexander zuo der tochter tratt
vnd ouch zuo ludewig an der statt
vnd seit in beiden die mere
das waz in beiden swere
vnd recht innerlichen leyt.
vnd als er in das hat geseit
zu dem keiser er do kam
dem seit er ouch alsam
das sin vatter wære tott.
er sprach edeler fürste mir tut not
das jr mich heym laszent farn
vnd myn lüt vnd lant bewarn
doch e ich üch verliere besunder
min riche das müst e gan vnder.
der keiser sprach vff mynen eid
sun das ist mir jnneklichen leit
das du von mir wilt keren hin
ich han erst bekant die wiszheit din.
du hast dich gen den mynen gehalten
das din got müsze walten
doch wil ich nit hindern dich
an dime erbe vnd an dinem rich
ryt in gottes namen heym.
bedarfft du goldes vnd edels gestein
des nym selb wie vil du wilt.
er sprach got dancke üch fürste milt
vnd gesegnot den keiser fliszenklich
vnd waz do was aller menglich.
der keiser nam sin tochter zart
vnd ryttent mit im ein teils die fart
vnd do sy siben milen geritten
nit lenger wart do gebitten.
alexander vrloup von ym nam
besunder er zuo der tochter kam
vnd zuo ludewig ouch heymlich
vnd woltent do gesegen sich
do wart der tochter vnd ludewig
ir lieplichen ougen blick
waszers vol vnd weinde sere.
die tochter sprach vff alle min ere
ludewig du liebster frunt min
du macht wol weinende sin
das din getruwer geselle güt
von dir dis scheiden tuot
wenn sicherlichen ich sagen dir
du werest nie komen zuo mir
wer alexander gewesen
das ich dich han vszerlesen
das hastu alles von im.
o ludewig mich vernym
er hat sich ovne din wiszen
zuo drin malen sich geflissen
das er hat gegeben mir
köstlich keinot nach myner gir
von sinem gelt gab ers dar
das du sin nie würde gewar.
ouch ich dir sagen wil
er ist gestanden dick vnd vil
dich zuo verhütten oder zuo sterben
das tuot mir leit erwerben
do mit die tochter vnd ludewig
vielent zuo der erden dick
vnd weinten sere beide.
alexander sach ir hertzeleide
er hub sich vff vnd sprach
nit weinent durch got hant gemach
vmb das ich von üch riten wil
ir söllent üch fröuwen vil
vmmb das ich gewaltenklich
besitzen wil min rich
hie mit befilhe ich üch got
vnd belibent ein ander getrüwe durch gottes gebott
ir zwen geliben beide
doch e ich von hynnen scheide.
so sagen ich lieber ludewig dir
ein ding soltuo volgen mir
es sint ietzund wol vier jar
das sagen ich dir für war
das des kunges suon vsz yspanien lant
der do cuonrat ist genant.
der hat geworben altzyt herre
in disen hoff zem keisere
dar nach soltu richten dich
als balde er erfert sicherlich
das ich von hinnen gescheiden bin
er kompt des soltuo gewisz sin
wenn er wirbt an mine statt
er kan suesze rede glatt.
ich warnen dich mit güten
du wirst dich vor jm hütten
zuo des keisers tochter gang sicherlich
nit me ez si denn gar heimlich.
wenn ich sagen dirs offenbar
wirt er diner sachen gewar
zuo stuont so verrüget er dich
so sterbestuo darummb sicherlich.
darummb so soltuo voran
din selbes vnd die tochter in huot han.
ludewig sprach getruwer geselle min
ich wil dir gefolgin sin
aber doch eins ich dich bitte
das soltuo mir versagen nichte.
alexander sprach sag fürbasz
lieber ludewig was ist das.
ludewig sprach bruoder vnd geselle min
ich han ein kospar vingerlin
das gab myn liebe muoter mir
das nym vnd hab ez dir
vnd trag ez an dem vinger din
vmb das du nit vergessest min.
alexander sprach früntlich zuo ym
geselle vil gern ich es nym
aber myn munt dir vergicht
ich wil din ovne dez vergessen niht
vnd der lieben juncfrowen myn.
er nam vrloup vnd schreit also hin
in egipten lant snellenklich
vnd besasz do sin küngrich
vnd also für der keiser mit sym gesinde
wider vmmb heym geswinde
vnd warent trurig alle gar.
do das cuonrad wart gewar
des künges sun vsz hyspanien lant
do kam er zuo dem keiser zuo hant
vnd kam alexanders stat
zu stunt der marschalk her trat
vnd seyt ym das er by ludewig lege
vnd guot gesellschafft mit im pflege.
do ludewig erst erhorte
von dem marschalk dise worte
groszen schrecken er gewan
doch wolt ez der marschalk also han.
cuonrad der merkt wol das
das ez ludewig widrig was
das ez nit waz sin wille
er gedacht vil vnd sweig stille
also ludewig gar lang waz
von der tochter wissent das
er schont der tochter ere
vnd vorcht cuonrad sere.
doch zuo leste do sleich er dar
zu stunt cuonrad wart sin gewar
vnd fraget darnach heymlich
das die tochter wiszenklich
mit ludewig zu schaffen hette
das erfuor er an der stette
das hett getriben alexander
die sache alle gar befand er.
nu fügt es sich zü eynem mal
das der keiser stuont in sym sal
vnd ruompt alexanders wandelunge
das hort alte vnd ouch junge
das der keiser in gerümpt hatt
cuonrad her für den tratt.
er sprach gnediger herre min
lassent üwer rümen sin
ir hant in nit recht bekant
er hatt üch gar sere geschant
der keiser zu cuonraten sprach
wie ist dem sag mir die sach.
cuonrad antwurt har wider vmmb
herre ir hattent ein tochter fromme
die uwer einig kint ist
nu sag ich üch in diser frist
die hat ludewig geschant
do halff ym zuo zuo hant
alexander vor vil tagen.
herre ich wil üch war sagen
ludewig get noch zuo ir
in ir kamer nach siner gir.
der keiser sere zornüg wart
zu stunt vff der fart
so kumet ludewig in den sal
vnd gar vmmb vnd vmmb über al
zuo stuont in der keiser sach.
er ruofft ym zu ym vnd sprach
ludewig höre waz saget man von dir
yst ez war so gloube wol mir
din lip der muosz verderben
vnd schemlichen darummb sterben.
ludewig züchtenklichen sprach
herre myn was ist die sach?
der keiser sprach von hyspanien cuonrad
von dir öffenlichen gesaget hat
das du myn tochter habest beslaffen
vnd zuo einer warheyt wil er dich straffen
in eym kreisz in kampffes wise
darummb ich dich lützel prise.
ludewig zu cunrad sprach
sag an sagestuo söliche sach
mit vnwart hie vff mich
das möcht wol beruwen dich.
cünrad sprach ich han ez geseyt
vnd ist ouch gantz die warheyt
mit mynem libe wil ich dichs weren.
ludewig sprach das höre ich gern
ich getruwe nit mynen henden
din falsche rede vnd dich geschenden
ich hoff ich wölle dir tuon so we
das du kein juncfrovwe niemer me
mit falscheyt beliegen solt
dir sol nieman wesen holt.
der keiser sprach nu swigent stille
ist ez uwer beider wille
so sollent ir kempffen vff den tag
menglich wer sich ob er mag.
ludewig dar nach zuo stunt
fant einen kluogen funt
das er zuo der tochter kam
die tochter sine rede vernam
wenn er seit es ir alles gar.
er sprach juncfrovwe nement war
o edeler lieber buole min
dis grosz jemerliche pin
hat alexander mir vorgeseit.
nu ratent zuo mit stettikeyt
wie ich min ding solle vahen an.
cuonrad ist der sterckest man
der in disem lande ist
dar zuo kan er grosz liste
ich förchte er bring mich in not
oder er slacht mich sicher zuo tot.
sy sprach sit du in zwifel bist
vnd fürchtest das er dich überlist
vnd ez nit anders wesen mag
so volg mir als ich dir sag
das sol dich nit berüwen.
ich rat dir in trüwen
das du snelle gangest hin
zuo dem keiser dem vatter min
vnd sprich dir sint brieff komen
daran habstuo vernomen
das din vatter an dem tode lige
er schribet das ich ym nit verzige
er wölle mich sehen vor sym ende
vnd das ich kvme snelle behende
vnd darummb gnediger herre min
so wil ich üch bittende sin.
das ir mir erlouben wöllent
vnd den tag also bestellent
das erlenget werde daz zile
zu dem kampff ich her wider ile.
ich fichte mit dem bösewicht
sich ludewig wenn das geschicht
so du vrloup von mym vatter hast
das du denn zuo stünt nit last.
du rinest zu alexander hin
vnd sprich trut lieber geselle myn
ich bin komen zuo dir her
dich grüszet die do ist mins hertzen ger
dar zuo sy dich ouch bittet sere
das du mich vnd ir ere
behabest das getruwet si dir
das du komest zuo helffen mir.
ludewig hastu mich vernomen
heisz in selber her komen
das er hie kempff für dich
ir sint ein ander so recht glich
in bekennet nieman sicherlich
alhie denn allein ich.
ludewig sprach der rat ist guot
ich vörcht aber das er es nit endut.
sy sprach swig er geliesz dich nie
er lat dich aber nit alhie
ludewig zuo dem keiser gie
vnd viel nider vff sine kniee.
den keiser er fliszenklich bat
als do vor geschriben statt
der tag im erlengert wart.
do nam vrloup zuo der fart
ludewig vnd wolt do hin.
do sprach der keiser wider in
ludewig do von hynnen scheide
du hast sovil tagweide
hin zuo dem vatter din
harummb so soltuo hie wider sin
vff den tag den ich dir bescheide
oder es bringet dir hertzeleide.
ludewig sprach herre min
ir sollent gar ovne zwifel sin
als ir den tag hant gemacht
ich kvm ez sy tag oder nacht
vnd ich wil zuo kampff bereit sin.
also für ludewig da hin
tag vnd nacht er nit erwant
vntz er kam in egypten lant
zuo alexander dem gesellen sin.
do alexander das wart schin
das sin geselle komen were
er wart so fro der mere
das er ym engegen gieng
zuo stunt er in vmbfieng
er sprach ludewig geselle min
du solt mir wilkuom sin
nu sag recht snelle mir
ob icht gebreste dir.
ludewig sprach herre vnd geselle guot
ich sag dir was mich bekümern tuot
min tot vnd min leben
yst in din hant gegeben
wand als du mir vor hast geseit
das ist war vff mynen eid.
von cünrad vsz hispanien lant
der hat mich verrüget zuo hant
gein dem keiser vnd dem buolen min
die do ist die tochter sin.
nu hat der keiser vns einen tag
gemacht der nit wendig werden mag
do söltent wir vmmb die warheyt
kampffen das sy dir geseyt.
nu ist er stercker vil denn ich
darummb hat florantin mich
geheissen ryten her zuo dir
das du zuo helffe komest mir
als du ouch me getan hast
sie meint daz du mich nit enlast.
alexander sprach geselle min
weis ez nieman dan florentin
das du zü mir bist komen
hat ez iemant me vernomen.
ludewig sprach nem ez zwar
ich nam vrloup offenbar
zü dem keiser sicherlich
ich seit ym das ich
wolt zuo dem vatter min
der leg an des todes pin
vnd also bin ich komen her
mit dem selben do viel er
nider vnd weinde sere.
er besorget florentins ere
vil me denn sin selbs lip
wenn si was das schönste wip
die man in der zyt fant.
alexander huob in vff zuo hant
er sprach lieber geselle min
vff wölhen tag sol der kampff sin.
ludewig sprach herre vnd geselle vsz erwelt
der keiser hat mir die tagweide gezelt
ich sagen dir für die warheit
wie licht ich dise nacht hie beit
so mag ich nit n'zit dar komen.
als alexander das hatt vernomen
er sprach ludewig geselle min
du solt von mir ouch wissent sin
das ich grosz sache habe ze schaffen.
morn koment herren ritter vnd phaffen
die söllnt mir helffen ein wirtschafft han
wenn ich wil zü kilchen gann
mit der lieben frawen min
durch die ich hie ein kung bin.
beit ich der hochzit nv bis morn
so hastuo ere vnd lip verlorn
doch wil ich myn wip vnd min rich
vil lieber verlieren wenn dich.
du muost aber tun das jch dich heisz
so wil ich für dich in den kreis
minen lip wagen für dich.
nu soltuo eben mercken mich
du solt myn stat hie halten
vnd solt des nachtes ouch walten
zuo slaffen by der küngin
wenn wir ein ander so glich sin
das man nit bekennet dich.
morn frü so soltuo kunglich
min frawe zuo kilchen fueren
so wisze das sy alle wol swueren
ich wer selber hie by jr.
vnd so sy aber wirt geleit zuo dir
an das bette die küngin
so soltuo mir getrüwe sin.
also alexander reit sin strasz
zuo dem hiemit ich lasz.
von ludewig sagen ich fürbasz
des nachtes er by der frovwen waz
vnd do des morgens der tag kam
ludewig die frovwe nam
vnd fürt sy zuo kilchen zuo hant
wenn in nieman bekannt
vnd was menglich geil vnd fro
vnd was grosz wirtschafft do.
vnd do ez nacht wart
an der selben fart
ludewig macht sich an das bette
als alexander getan hette
als vns die auentüre seit
die küngin wart nebent in geleit
vnd als menglich danen kam
ludewig ein blosz swert nam
vnd zoch das vsz der scheiden
vnd leit ez zwüschent sy beide.
das keines das ander rüren kunde
dar nach zuo stunde
die küngin ez sere wunder nam
nu hörent fürbasz wie ez kam.
ich wil dis laszen beliben
vnd wil fürbasz schriben
wie es alexander gieng
wie er sin ding anvieng
do er kam zuo dem keisere
er wande ez ludewig were.
er sprach gnediger herre min
min vatter lit in groszer pin
in krangheyt über alle massen
do han ich in noch jnne gelassen
doch wil ich die trüwe min
vch halten das sol man sicher sin.
der keiser sprach du hast recht
es sy keyser küng herre ritter oder knecht
was er gelopt das sol er halten
so mag er wol eren walten
als die tochter das befant
heymlichen sy nach ym sant.
vnd als er erst zuo ir gieng
frölichen sy in vmmbe vieng.
sy sprach mit irem rotten munde
selig sy die stünde
in der du geboren bist.
sag mir zuo stunt in diser frist
heymlichen nit vber lut
wo hastuo gelan mins hertzen trut
ludewig den lieben buolen min.
alexander sprach by der küngin
yst er in egypten lant
das rich vnd myn wip stant in siner hant
alles stat man kennet in niht
er seit ir alle die geschiht
als er von im gescheiden waz.
nu hörent aber fürbasz
alexander in ludewigs kamern gieng
aller menglich in entpfieng
als ob ez ludewig were
one florentin die here
die kant in vnd niemans me
nu hörent fürbasz wie es ge.
des morgens er für den keiser gieng
sin rede er also ane vieng
er sprach herre ich sagen von cuonrad
der alhie vor üch stat
der hat falschenklichen mich
gen üch verlogen mörtlich
by mynem eide ich das swere
vnd by der heiligen geschrifft vnd lere
so in der welt geschriben stat
so sagen ich das er gelogen hat.
vnd das ich üwer tochter zware
nit als viel als vmmb ein hare
schande noch laster habe getan
an irem libe darummb ich stann
alhie vnd wil das ware machen
mit kämpfflichen sachen
mit mynem libe vff den synen
do sol man sehen die warheit schinen.
cvonnrad antwurt im wider vmmbe
du wandest licht ich wer ein stvmme
antwurt ich nit wider dir
durch dich ich das nit verlir.
ich sagen hie in diser frist
das sy von dir beslaffen ist
nit ein mal ettwie dick
vnd wisz das ich nit erschrick.
ich wil ez mit mynen henden bewern
wie du ez kanst bewern
das ich han war geseit
vnd nym das ouch vf mynen eid.
darnach zuo stunt sicherlich
wapnoten sie beide sich
vff ir rosze sy saszen
ein ander sy nit vergaszen
sy beide nit enliessent
sy sluogent vnd stiessent
ein ander bisz vesper zyt
es wert lange ir beider stryt.
zu jungste reget sich alexander
ein nüwen list vander
der was fröysam vnd kluog
das hovpt er ym her abe slug
vnd bracht es der tochter hin
der wart erfröwet ir hertze vnd synn
vnd sy truog es fürbasz
irem vatter do er sasz
zuo irem vatter sy sprechen began.
herre sehent dis houpt an
das mich falschklichen veraten hat.
der keiser rieff an der stat
alexander zuo ym herre
vnd wande das es ludewig were.
er sprach o lieber ludewig
du hast ritterlichen den sig
gewonnen des muostuo sin
mir liep in dem hertzen min
niemer ich dich laszen wil
bis an myns endes zil.
alexander ym antwurt bot
herre der almechtig got
wer dem getruwet in hertzen
dem wendet er sinen smertzen
alse ist beschehen mir
herre nu sollent wiszen ir
vnd wölt es üch in üwern gedanck
ich liesz mynen vatter sere krang
vnd ylte zuo dem kampffe here.
nu ist myns hertzen gere
das ich luoge wie ez ym ge
vnd wie es vmmb sin leben ste
zuo stunt dar nach zuo hant
so kvm ich wider her gerant.
der keiser sprach ez gefellet mir
also das du laszest lingen dir
wider zuo komende here
waz denn din wille begere
do wil ich dir sin bereit.
alexander do nit lenger beit
er nam vrloup vnd reit hin
zuo ludewigen dem gesellen sin
in sin selbs küngrich
ludewig was fro sicherlich.
er sprach alexander geselle min
du solt mir sagent sin
wie es stande vmb alle sache.
alexander her wider sprach
ryt wider zuo dem keiser hin
vnd zuo dinem buolen der tochter sin
vnd als du vor hast getan
das macht du wider fahen an.
ich han im gelopt wider zuo komen
darummb so soltu dich nit svmen
ouch macht du dich wol fröwen
ich han dym widersachen gehowen
das houpt von synem libe her abe
vil gern ich das getan hab.
ludewig danckt ym sere
min leben vnd min ere
hastuo mir behalten dick.
also sprach ludewig
got der wölle ez dancken dir
nit liebers mag beschehen mir.
alexander sprach got dich gesegen
ryt hin nit svm dich vnder wegen
dis wirt wol gedanckt mir
so wider zuo samen komen wir.
also ludewig nit lenger beit
by nacht er enweg reit
zuo dem keiser er do kam
nieman ouch war nam
von alexanders riten oder komen
des hat nieman war genomen
er beleibe ouch in sym gemache.
nu horent aber frömde sache.
als es schier nacht wart
do gieng er mitt der küngin zart
slaffen nider an das bette
zuo ir süsse worte rette
gar fruntlichen er sy vmmb fieng
nu hörent fürbasz wie ez gieng.
sy sprach lieber herre min
es dunckt mich werlichen zit sin
das ir mir ettwas liebe ertzöugent
vnd üwer togent gen mir öygent.
er sprach frovwe wie redestuo so
die küngin antwurt im do.
sy sprach do hant ir alle nacht
ein swert zwüschent vns gelacht
das ir mich nie geruortent an
sol ich das für guot han.
do alexander hort die wort
die er do gar gerne hort
do mörckt das der geselle sin
hatt ym getan trüwe schin.
erst antwurt er der küngin
er sprach frovwe in guotem sin
han ichs nit vmmb din böses getann
wenn ich dick gehöret han
das frowen sint der natur krang
do kam mir in mynen gedang
daz ich dich do mit versuochen wolt
ich was dir nit deste mynr holt.
do das erhort die küngin
sy gedacht in irem synn
sit du mir das hast getann
ich wils nit vngerochen lan
darnach zuo hant vieng sy an
einen ritter sy liep gewan
mit dem sy wart zuo rate
beide früg vnd ouch spate
wie sy den küng möchten töten
das was ein not ob allen nötten.
vns wiset ouch hie die geschrifft
das sy ym heymlichen gabent vergifft
yedoch dauon er nit erstarb
aber sin lip verdarb
das der liebe alexander zart
ein snöder vsz setzel wart.
do das die fuersten wurdent gewar
in dem riche alle gar
sy sprachent alle diser vnd der
das ez nit zymlichen wer
das ein vsz setzel solt regieren das rich
vnd tribent in vsz freuenlich.
er muost rumen rich vnd lant
dar nach zuo hant.
starb der rich keiser do
des wart ludewig fro
im wart die tochter zuo der e
nu hörent aber fürbasz me.
ludewigs vatter ouch starb
dasselbe küngrich er ouch erwarb
wenn er der recht erbe wasz
gewaltiklich er es besasz
vnd daz keisertuom dar zuo.
waz nu küng alexander tuo
das wil ich üch hie sagen.
do er hort in den tagen
das ludewig so grosz herre waz
in ym selbe er daz masz
er gedacht der liebe geselle min
düt dir liht ouch truwe schin
sit er keiser wurden ist
vnd küng zuo israhel in diser frist.
zuo dem sol ich billich gann
wenn ich ettwie dick han
minen lip für in gesetzet
vil licht er mich es ouch ergetzet.
alexander stuont vff by nacht
vff die strasz er sich macht
in sin hant einen stab er nam
vnd ein kleppffer gar bald er kam.
do der keiser was gesessen
des weges hett er nit vergessen
vnd do er kam für das burg tor
do saszen ouch ander vszsetzel vor
die des almuosen nament war.
er satzt sich zuo der selben schar
dar nach in kurtzen ziten.
kam der keiser herlichen schriten
für die port er usz gieng.
küng alexander sin kleppffer gefieng.
er kleppffert für die andern gar
aber nieman nam sin war.
dar nach der küng wart essen
vnd üwer tische was gesessen.
do klopfft alexander an die porte
der portener das erhorte.
er kam vnd fragt in der mere
was ym klopffende were.
alexander sprach demuetiklich
ein armer vszsetzel bin ich
vnd bit dich durch den lieben krist
der vnsz aller schöpffer ist
das du werbest ein botschafft mir
an den keiser das ist min gir.
der portener sprach was ist das.
alexander rett fürbasz.
er sprach sag dem keiser here
das er durch got vnd durch ere
vnd durch küng alexanders willen
mir mynen hunger wölle stillen
vnd ich vor jme sitzen vf der erden
bis das ich gespiset werden.
der portener sprach in diser frist
du törlicher sache begernde bist
wenn der sal der ist gezieret wol
herren ritter vnd knecht sitzet er vol
sehent dich die vor mynem herren sitzen
sy würdent von dym vnlust switzen
wie wenig si dich do jnne liessent
vnsüberlich si dich her us stiessent
doch in disen dingen
durch got wil ich für in bringen.
der portener für den keiser gie
vnd viel nider vff sine knie.
er sprach herre vernement myne wort
es sitzet ein vszsetzel an der port
der sicht gar erschrögkenlich
vnd hat durch got gebeten mich
vch zuo sagen in diser frist.
er bitt üch durch den werden krist
vnd durch küng alexander in egippten lant
des hat er üch sere türe ermant
das ir ym günent zuo sitzen vff der erden
vor uch vor tische vnd ym lassent werden
uwer almuosen vor üch zuo essen
er hofft got solle es nit vergessen.
als balde der keiser vernam die wort
vnd er alexandern nennen hort.
er sprach er mag nit so snöde gesin
du solt in noch den laszen in
vnd bring durch got den siechen man
heis in für mich her in gan.
hin lieff balde der portenere
vnd bracht den sichen dem keisere
vnd satzt in für in jn den sal
das wundert menglich über al
vnd do der siche gessen hatt
do ruofft er an der statt
des keisers diener einem her.
er sprach durch got ich an üch ger
sagent dem keiser dem herren min
das er durch got vnd den gesellen sin
der do alexander ist genant
bittent in von mir zuo hant
der kvpff der vor mynem herren statt
do er us getruonken hatt
das er mir den vol wins heisz geben
das in got lang lasze leben
wand ich trunck darusz ouch gern.
der diener sprach ich wil dich wern
durch got vil dings beschicht
ich vörcht aber das beschehe niht
der diener zuo dem keiser schreit
des siechen botschafft er ym seit.
do der keiser vernam die wort
vnd alexandern nennen hort.
er sprach frölich nu nym hin
den kopff vnd tuo dar in
des besten wins so ich han
vnd gib in dem armen man
der diener bracht den kopff ym dar
nu nement aber fürbasz war.
do der win vsz kam
der vszsetzel her für nam
ein kospar kleines vingerlin
das ym der geselle sin
hatt geben e das er keiser wart
an derselben fart
leit er es in den kopff hin.
er sprach zuo dem diener geselle min
den koppff soltuo hin wider tragen
vnd solt da mit dinem herren sagen
da liege dar jnne ein vingerlin
das sol er beschowende sin
ob er es bekenne wol.
der diener sprach vil gern ich sol
den kopff mynem herren tragen
vnd ym die bottschafft sagen
als ouch zuo stunt do beschach.
do der keiser das vingerlin sach
er bekant es zuo stunt
do wart sins hertzen grunt
vnd alle sin adern beweget gar
in ym selbe nam er war.
er gedacht durch den richen got
eintweders kung alexander der ist tot
oder aber der vszsetzig man
muosz ym das vingerlin verstolen han
vnd hies gebitten by libe vnd leben
vnd das sy alle daruff wartent eben
das er nit vsz dem sal kæme
e er die recht mere verneme.
er wolt ouch selber zuo ym gann
vnd wolt in recht wol verstann
als balde man gessen hatt
der keiser gieng an der statt
zuo dem vszsetzel ellende
vnd fuort in an ein ende.
das wundert die lüte alle sere.
er sprach sag durch alle din ere
wie bistuo zuo dem vingerlin komen
das hett ich gern von dir vernomen.
er antwurt im herre min
bekennent ir das vingerlin.
der keiser sprach ich bekenne ez eben
ich hatt ez alexandern geben
durch liebe dem lieben gesellen min
gab ich durch liebe dis vingerlin
der siche sprach ich sagen uch war
ich lügen üch nit vmmb ein har.
der alexander dem ir es gabent
von dem selben ir es ouch wider habent
ich sagen üch vff die truwe min
das ich der selbe alexander bin.
der keiser so sere erschrak
das er vff der erden gelag
er viel nider als er wer tott.
owe der groszen not
sprach der keiser do er vf kam
sin kleider er do nam
vnd zureisz sy alle zuo male
er weinte vnd hatt so grosz quale
das menglich des wundert sich
das sin hertze nit spilte sicherlich.
er sprach o lieber alexander zart
wie ist din edeler lip verkart.
wie ist dir lieber geselle geschehen
das soltuo mir alhie veriehen.
alexander im antwurt weinende
herre das bin ich üch bescheinende
als ich den kampff für üch streit
vnd ir in rechter getruwekeyt
by myner frovwen slieffent die wile
vnd ir an demselben zile
mir ertzougent üwer truwe grosz
vnd ir alle nacht ein swert blosz
leitent zwüschent üch beide
das ist mir komen zuo leide.
an mir si das hat gerochen
vnd hat ir e gebrochen
mit einem ritter den si nam
mit dem si ouch über kam.
vnd si hant beide zuo sammen gestifft
das sy mich hant also vergifft
vnd bin in vszetzels orden
vnd bin ouch verstoszen wurden
vsz mynem groszen kungrich
min hertze möcht ze spalten sich
von groszem jamer den ich han
owe ich vil armer man.
do der keiser die rede hort
er sprach zuo jm manig früntlich wort
er kuost in vnd sprach also
bruoder ich bin mit dir vnfro
vff min sele vnd vff min sterben
mocht aber ich dir erwerben
das dir benem din leit
dar zuo wer ich dir bereit
yedoch so lit dich ein wile
ich wil mit sneller ile
nach den besten artzaten schicken
ob si dich mögent erquicken.
das wolt ich gern geleben
zuo hant wart ym gegeben
ein herlich kamer zuo sym gemach
do ym vil guot rat beschach.
ouch bat in der keiser rich
das er nieman liesz sehen sich
vnd sünderlich die keiserinne
es bekrenkt anders ire synne
wand er ir altzyt geholffen hatt.
also kament an der statt
wol driszig artzat jung vnd alt
der aller kunst was manigfalt.
do der keiser die artzat ersach
zuo in allen er do sprach
ir lieben guoten meister min
ich han einen frünt der lidet pin
an sinem libe mit jamer grosz
er ist der vszetzel genosz
mögent jr den generen
uwer guot das wil ich meren
das ir mir es danckent iemer me
duont das beste das üch glück an ge.
sy sprachent gnædiger herre min
sol es billich vnd müglich sin
so sagent wir üch in kurtzer frist
ob dem siechen zuo helffende ist.
dar nach si zuo ym giengen
sin wasser si entpfiengen
vnd griffent im den pulst vil eben
si wurdent dem keiser antwurt geben.
vnd sprach edeler herre vnd keiser rich
wir sagent üch sicherlich
vnser aller munt üch das vergicht
dem sichen ist zuo helffen nicht
mit keiner artzeny die wir finden
got wölle in sust denn enbinden.
do der keiser das vernam
in grosz trurikeyt er kam
alle sin fröude waz im benomen.
er hies ouch zuo ym komen
vil armer lüten vnd geistliche manne
vnd wenn sy kament zuo ym danne
so batt er sy getrüwelich
das sy got von hiemelrich
bettent das der sich würde gesunt
der keiser bette ouch alle stunt
vnd fastent vnd gab sere durch got
das er dem sichen hülff vsz not.
als alexander eins nachtes lag
vnd ouch sins gebettes pflag
do kam ein styme von gotte vnd sprach
alexander vernym dise sach
die keiserin hat fünff hübsche kint
die ir vnd keiser ludewigs sint.
töttent ir die mit sinen henden
so möcht er wol din sicheit wenden
wenn würstuo geweschen mit dem bluot
din lip wirt wider rein vnd gut
das soltuo wol gelouben mir
nit anders mag gehelffen dir.
do küng alexander vernam die wort
vnd es gar eygenlichen hort
in im selber er do sprach
es zympt nit das ich dise sach
ieman sage dise grüwelichen wort
das ich sy habe von gotte gehort
wo solt man einen fynden
der vnder vil kinden
joch nit me denn einen suon ertötte
es wer ein not über alle nötte.
nu seyt die stymme von fünffen zwar
die keiser ludewigs sind alle gar
hie mit sich alexander wider leit
er sweig nieman er niht enseit.
der keiser rieff got sere an
wenn er mocht so vil zyt han
so bette er tag vnd nacht
das got syme gesellen gebe macht.
zv dem lesten kam ouch zuo yme
von vnserm herren got ein styme.
zuo keiser ludewigen sy do sprach
ich han vernomen wol die sach
was ruoffest mich so sere an
alexandern ich doch gesaget han
der weis den wege siner gesuntheit
do die stymme hat das geseit
vnd als der keiser das vernam
zuo stunt er zuo alexandern kam.
er sprach geselle ich bin zuo dir komen
vnd han von gotte das vernomen
das du wol weist wo mit dir
zuo helffende sy das sage balde mir.
du soltest mirs lang han kunt getann
ich bin doch werlich in dem wan
das du nit soltest verbergen vor mir
als ich ouch ie getann han dir.
alexander zuo dem keiser sprach
nit lant üch wundern dise sach
das ich die verswigen han
wenn es gat üch so swerlichen an
das es nit zuo sagende ist.
der keiser sprach zuo der frist
alexander trut geselle min
sag mirs durch die truwen din.
alexander nit lenger enbeitt
von got die stymme er im seyt.
er sprach die stymme dett mir kunt
ich möcht nit werden gesunt
es wer denn das ir uwer fünff kinde
die üwer vnd der keiserin sint
töttent mit ein ander gar
vnd das man nu denn neme war
minen lip zuo weschende mit irem blut
so würde myn lip rein vnd gut.
sit es nu nit zimlich ist
so sweig ich stille in diser frist
wenn söltent ir üwere funff kinde tötten
des wer ein not ob allen nötten.
vnd sünderlich durch mynen willen
so mocht ovne got das nieman stillen
vwer sele würde verlorn
so grosz würde gottes zorn.
der keiser zuo alexander sprach
ich mercke vil wol dise sach
min lieber frünt du getruwest nit mir
für war wil ich sagen dir
hett ich fünff vnd aber fünff kint
wie liep sy mir alle sint
sy müstent von minen henden sterben
e das ich dich liesze verderben.
hie mit der keiser gieng von dan
weynende als ein trurig man
der keiser ym ein stunde für nam
vntz die keiserin zuo kilchen kam
vnd mit ir alles ir gesinde.
der keiser gieng geswinde
alleine da die fünff kinde lagen
vnd ires sueszen slaffes pflagen
do si der vatter slaffende fant
do zoch er vsz der scheiden zuo hant.
ein messer das gar wol sneid
nit lenger er dar nach beid
er sneit den kindern ab die keln
eym nach dem andern an veln.
das bluot er in ein zuober entpfieng
mit dem er zuo alexandern gieng
vnd tett in baden in dem bluot
do wart sin lip rein vnd guot
vnd als schöne als er ie wart
doch erschrack er sin sere hart.
do alexander wart gesunt
do kant in der keiser zuo stunt
von rechter liebe er in erwust
an den backen er in kuost.
er sprach alexander geselle min
erst ich dich bekennende bin
got sy gelopt marien kint
vnd die stunde da jnne sint
min lieben svnne geboren jnne
vnd mir got gab die synne
das ich in an tette den tott
vnd mynem gesellen halff vsz not.
nv hörent aber fürbasz
alles das zuo hoffe waz
das wüst alles hie vmmb niht
vmmb alexander vnd der kinde geschiht.
als der keiser in gantz gesunt sach
zuo alexandern er do sprach
o alexander geselle min
nu mache dich balde von mir hin.
fünff milen von diser risire
vnd schicke an statt balde vnd schiere
einen knecht her von dar.
der öffenlichen hie sage mir
von diner zuo künfft so wil ich
zuo stunt vnd snelle bereiten mich
ich wil nit lenger bitten
ich wil herlichen gen dir ritten.
so belibest du denn by mir
bis das got nach vnser gir
dich anderswo ettwie versicht
got lat dir vngeholffen nicht.
alexander bereit sich
vnd macht enweg sich heymlich
der keiser im ouch nit verzech
vil volkes er ym heymlich lech
also schickt er her wider zuo stunt.
dem keiser er verkunt
das er das verneme
wenn er zuo ym keme.
do die keiserin das vernam
das alexander ir geselle kam
si fröuwete sich vnd sprach
o lieber herre dise sach
gefallet mir vnmassen wol
das ich küng alexander sehen sol
wenn ich in lang zit nit gesehen han
vnd zwar es ist ein fromer man.
herre ir sollent nit lenger biten
ir söllent gen üwerm gesellen riten
mit einer hübschen gesellschafft
so wil ich ouch mit myner krafft
mit juncfrowen vnt mit frowen
gen im riten vnd in schowen.
noch denn so wüst si nit die not
das ir fünff sun waren tot.
also sy ritten vff die fart
nieman basz entpfangen wart
von aller menglich vber alle
also si kament in den sale.
als ez zit zuo essende wart
do wart zwüschen die keiserin zart
vnd den keiser gesetzt dar
alexander der getrüwe gar.
die keiserin erbott im grosse zucht
die werde mynnekliche frucht
als si by ym was gesessen
si sneid ym selbe für sin essen.
des was aber der keiser fro
zuo der keiserin sprach er do
o hertze liebe frovwe florentin
ich fröwe mich sünderlich din
das du kung alexandern so früntlich tuost
des du iemer geniessen muost.
si sprach vil lieber herre min
ir vnd ich söllent vns billichen fröuwent sin
wenn er hat üch geholffen sere
zuo uwer wirdikeyt vnd ere.
der keiser sprach florentin
du hertze liebe husz frovw min
ich bitt dich höre mine wort.
sehe du den vszetzigen dort
des andern tages sitzen vor mir
der donach sins hertzen gir
vsz mynem guoten kopff trangk.
sy sprach ia er war sere krangk.
ich gesach vnreinern mönschen nie
sit ich geborn wart ie vnd ie.
der keiser sprach frovwe höre mich
got sy da vor ewenklich
das es diser alexander were
der zwüschent vns sitzet nach vnser gere.
nu möcht er nit werden reine
denn mit mynen fünff suenen alleine
das man die alle tötten solt
vnd in mit dem bluote weschen wolt.
nu sag mir liebe frovwe war
sit er dir liep ist sunderbar
nu sag mir frovwe vil gemeit
woltestuo vmmb alexanders gesuntheit
verhengen das man dine fünff svne tot.
si sprach herre so helff mir got
vnd hett ich dristunt funff kinde
wie liep mir doch die mynen sint
die wolt ich e selber tötten
e ich alexandern liesz in nötten
das er niemer würde rein.
ich wil üch sagen wie ich das mein
wer küng alexander einest gestorben
so wer sin art gar verdorben
vnd möcht nit herwider komen.
hett der tott myne suene genomen
so sint jung ir vnd ich
got hülff vns noch wol sicherlich
sit wir beide so jung sint
das wir gewinnen ander kint
das möcht alexandern nit beschehen.
der keiser sprach frovwe ich wil dir veriehen
vnd wil dir sicher sagen ware
vnd liegen nit als vmmb ein hare
als ich des andern tages asz
der vszetzel der vor vns sasz
in dem sal das sahent jr
frôwe nu sollent ir glouben mir
das was diser küng vnser geselle
der almechtig got mirs vergeben wölle.
durch sin liden vnd sin not
min fünff svne ich alle tot
vnd wuosch in mit myner kinden bluot
got ir sele habe in huot
vnd do mit han ich in erwert
das er hie sitzet vnuersert.
als die ammen hortent das
vnd alles das vor dem tische was
mit groszem geschrey si lüffent hin
algar zuo der kamern in
do sie hin kament an der stette
do lüffent die kinde vmmb das bette
dantzen vnd singen
vnd frölichen springen
vnd singent nit anders die kint frum
denn aue maria gratiarum
plena dominus tecum
die ammen vnd das gesinde über al
lüffent snelle zuo dem keiser in den sal
vnd seiten ym die lieben mere
das den kinden mit enwere
vnd si werent alle frisch vnd gesunt.
do lüffent sy alle zuo der stuont
keiser küng vnd die keiserinne
in frölichem synne
alles das gesinde vnd juncfrovwen
lüffent alle das wunder schovwen
das got durch ir getruwekeyt
an die kint hat geleit
des lobtent sy got sere
darnach jemer mere
als das zeichen geschehen was
nu hörent aber fürbasz.
es fuogt sich gar schier darnach
das dem keiser wart sere gach
vnd er erwarb ein groszes her
küng vnd fürsten er ermant ir ere.
als balde sy sin bottschafft vernæmen
das sy alle zuo jme kæmen
vnd mit ym zuogen in frömde lant
sy kament alle gar zuo hant
küng alexander vrlovp nam
von der keiserin tuogentsam.
in egipten zoch er hin
mit im der keiser der geselle sin
der halff ym willenklich
das ym wider wart sin rich
darnach stellet er sin synne
das ym würde die kunginne
vnd ouch der ritter ir buole
er fürt sy vnfrüntlichen zuo schuole.
als ich üch hie tuon bekant
wip vnd ritter er verbrant.
als das beschehen was
nu hörent aber für bas
keiser ludewig ein swester hatt
die gab er zuo stund an statt
küng alexander dem gesellen sin
die was schöne frome vnd fin
vnd do ym das küngrich wider wart
do reit wider heym der keiser zart
vnd beleib küng alexander do
sy warent sin alle fro.
er hilt sich ouch sere wiszklich
vnd über want sin vinde ritterlich
er tætt ouch nieman wider recht.
vnd do er was in siner groszen meht
do gedacht er an sinen vatter do
vnd an sine muoter die anderswo
ferre warent von sym lande.
zuo jnen er ein botten sande
vnd enbott inen das sy sich richten sölten
wenn er vnd sin gesinde die wölten
ovne zwifel essen mit inen beiden
den tag hatt er in ouch bescheiden.
er schreib ez in doch stuont nit dar an
das si in wöltent ertrenckt han.
vnd als der botte zuo dem ritter kam
vnd der ritter die mer vernam
der ritter sprach mit sinem munde.
dis ist ein seleklich stunde
das der edele kung here
vns tuot söliche ere
das er by vns essen wil
das ist vns armen lüten zuo vil.
vnd sy gedachten wenig vnder in
das es ir kint solte sin.
die muoter zuo dem botten sprach
vns gefellet jnnenklichen wol die sach
sag mynem herren dem küng also
wir sient sin in hertzen fro
nit liebers kan er vns getuon
wenn wir hant sin ere vnd ruom.
der botte do nit lenger beite
zuo dem künge er wider reitt
vnd seit ym die mere
wie fro der ritter were.
der küng lenger beit nit mer
er macht sich vff mit groszem her
vnd reit hin zuo dem lande.
der ritter ym engegen rande
mit sinen fründen ritterlich
vnd entpfieng in fliszenklich.
er stuond von dem pferde wider
vnd viel vff sine kniee nider
do mit bott er dem künge ere
er wüste nit das er in jn das mere
vormals geworffen hatt.
er wüste ouch nit an der statt
das der küng sin suon was.
der küng siner tuogent nit vergasz
mit züchten vnd mit witzen
hiesz er in wider vff sitzen.
sy rittent also mit eine
nebent ein ander alleine
bis si kament zuo des ritters hus
die muoter gieng gen jm herus
vnd viel vff die erden nider
der küng huob sy vff wider.
do si in entpfangen hatt
er halset sy an der statt.
sie sprach gnediger herre guot
sich fröuwet min hertze vnd min muot
das ir by vns essen wöllent
ich weis nit wie wirs verdienen söllent.
do die kost was bereit
der ryter es dem künge seit
der küng für den tisch kam
der ritter balde das gieszfas nam
vnd wolt dem künge wasser geben.
die frovwe ouch kam schöne vnd eben
vnd nam der hant zweheln war
vnd bat si dem künge dar.
als der küng das ersach
in ym selber er do sprach
er gedacht der nachtgallen gesang
ist erst erfüllet des hab si dang
als ich mym vatter vnd muoter vor han geseit
des findet sich in die warheit
wölt ich es in verhengen hie
nu hörent aber fürbaz wie.
der küng eym andern ritter rieff
gar snelle er dar lieff.
er sprach ich tuon dir bekant
nym das giszuasz vsz der hant
dem ritter vnd gib waszer mir
ouch hiesz die andern helffen dir
das die frovwe irs dienstes enber
das ist myn wille vnd myn ger.
der ritter der sin vatter was
sinr kluogen rede ouch nit vergas.
er sprach o lieber herre min
wir beide sin nit wirdig sin
disen dienst lassent vns vollbringen
es ist vns ein ere in allen dingen.
der küng sprach ich dis nit enduo
wenn ir sint beide zuo alt dar zuo
des dienstes söllent ir üch massen
ich wil es üch beide erlassen
als der küng zuo tische sasz
siner trüwe er nit vergasz.
den vatter satzt er zuo der rechten hant
gar eben ir die sache verstant
zuo der lingten siten die muoter sasz
vnd alle die wile man asz
was sy denn beide künden
mit fröuden an den stünden
dem künge wulust vnd fröude
das tatten sy mit willen beide.
do man nu gessen hatte
do nam der küng an der statt
an ein hant den vatter
an der andern hant hatt er
sin muoter an der hende
in ein kamern an ein ende
fürt er si beide mit ym hin
die andern hiesz man hie us sin.
der küng sy beide an sach
zuo in beiden er do sprach
ir söllent beide sagen mir
ob kein kint habent ir.
sy sprachent gnediger herre neyne
wir habent svn noch tochter kein.
der küng sprach nu sagent mir
gewinnent nie kein kint ir.
die frovwe dem künge antwurt bot
wir hatten einen son der ist tot
vor vil iaren das beschach.
der küng aber fürbasz sprach
sagent mir als uwer suon verdarp
wez todez er do starb.
die frowe die sprach sicherlich
er starb recht vernüfftiklich.
der küng sprach sicher zwar
vnd sagent ir mir vnwar
vch geschiht als hie zuo hört.
do der ritter erhort die wort
er sprach gnediger herre der küng rich
warummb fragent ir so ernstlich
nach mym svn als er daz gesprach.
der küng sprach es ist nit ovne sach
darummb so sagent mir hie by
wie üwer svn gestorben sy
vnd sagent mir die warheit
oder es muos üch beiden werden leit
vnd ir müszent darummb verderben
vnd eins schemlichen todes sterben.
do sy vernament des künges rede
de erschracken si vbel bede
das der küng wolt wiszen den grunt.
sy vielent vff ir kniee zuo stünt
vnd battent gnade durch jhsus krist.
er hies sy vff stan an der frist
vnd sprach sagent die warheit zuo stünt
wenn mir ist etwas worden künt
das ir uwern svn hant ertöttet
darummb so werdent ir genöttet
mit des gerichtes gewalt
dar an werdent ir gestalt
so wirt mit recht üwer beider leben
eym schemlichen tode gegeben.
der ritter sprach gnediger herre min
üwer gnade sol vns gnedig sin
begnadent vns vil armen
vber vns üch erbarmen
üwer gnade ich begere
ich wil üch sagen die rechte mere.
wir hatten einen svn das ist ettwie lang
nu fuogt sich von einer nachtigallen gesang
das er sprach si sünge also
das er solt komen so ho
vnd er solt als rich vnd edel werden
vnd als mechtig vff diser erden
das ich vnd die muoter sin
der gemahel ich hie bin
wir muestent im dienen vnd wasser geben
ob er es verhengt herre merckent eben.
darummb ich herre sere zornig wart
zuo stunt an derselben fart
warff ich in jn des meres grunt
das er ertrancke zuo stunt.
der küng zuo in beiden sprach
dis was ein grosz sünderlich sach
was möcht üch böses davon komen
ir hettent sin doch ere vnd frommen
ob es ioch war were
sust habent ir süntlich swære
gesündet wider got jhsus crist
gar törlich es getan ist.
wer sich stellet wider got
vnd nit haltet sin götlichs gebot
mit recht wirt hie sin lop verlorn
vnd dort gewint er gottes zorn.
die frovwe vnd der ritter alt
warent trurig manigfalt.
sy weinden vnd gehuobent übel sich
vnd battent vmmb gnade fliszeklich
das er in barmhertzig were
durch got vnd siner muoter ere.
do der küng iren rüwen sach
zuo in beiden er do sprach
ir lieben fründe nu merckent mich
uwer beider kint bin ich
den ir wurffent in das mere
got durch siner muoter ere
vnd durch sine heilige barmhertzikeyt
halff das mir geschach kein leit.
die sinen er noch nie versmacht
zuo groszen eren hat er mich bracht.
do si hatten des künges wort
wol vernomen vnd wol gehört
do vielent sy nider erschrockenlich
vnd bekantent erst recht sich
das sy übel hatten getann.
der küng hies sy wider vff stann
er sprach ir söllent uch fvrchten niht
kein arges üch hie von geschicht
mit demselben er zuo inen gieng
vatter vnd muoter er vmmb vieng
er helset vnd kuste sy beide.
die zwey von rechter fröude
weinten sere bitterlichen
der küng sprach durch got den richen
so lassent uwer weinen sin
vatter du vnd die muotter min
die wil ir lebent sicherlich
so sollent ir wesen über mich.
ich wil üch vndertenig sin
wenn ich üwer kint bin.
also fuort er sy in sin küngrich
vnd hilt sy ir lebtage herliche
nv hörent aber fürbasz.
der knabe der dez keisers suon waz
der di siben meister hatt
der sprach zem keiser an der statt.
herre vnd lieber vatter min
hant ir myn rede genomen in
die ich üch han alhie geseyt.
er sprach suon vff mynen eid
ich han nie kluoger ding gehört
der suon sprach so hörent noch ein wort
zuo glicher wise als mir gott
durch sin göttlich gebott
hatt me lere vnd wiszheit geben
denn eym andern merckent mich eben
so wolt ich üch doch sicherlich
vngern verstoszen von uwerm rich
vnd das ir mir es hattent geben
willenklich by üwerm leben.
so wil ich das by christus sweren
ich hett üch gehalten in groszen eren
als der sym vatter vnd muoter tett
von dem ich vor seyt an der stett
der in das mer geworffen was
von vatter vnd muoter mit groszem hasz
vnd dem got halff das er sy dennoch
in groszen eren vnd fröuden zoch
die wil sy beide lebten
in groszen eren sy swebten.
der keiser sprach vsz hertzen gir
suon dise rede gefellet mir
die du mir hast hie geseit
wenn sy mir so wol behaget
das ich min rich dir vff wil geben
vnd wil also by dir min leben
bliben wen ich bin jarling me
alt vnd tuot mir das wandeln we.
der suon zuo dem keiser sprach
herre also heischet sich nit die sach
wenn alle die wile das ir lebent
sollent ir das riche nit von üch geben
was aber sich zücht zuo arbeit
do wil ich wesen zuo bereit
für üch zuo tuonde als ein knecht
hie mit sy dis ouch slecht.
nv müszent wir dise rede getagen
von der keiserin sollent wir sagen
vnd sollent ouch vergessen niht
wir fahent an das gericht.
der keiser gebot vnd hiesz
das man nit enliesz
des landes richter soltent sitzen
vnd recht vrteil geben mit witzen.
zuo stuont der keiserin geruofft wart
mit allen jren juncfrowen zart
als sy für gerichte kan
der suon sach ein für die andern an.
er sprach ir sollent vszziehen die
so werdent ir wol sehen wie
wie die juncfrovwe geschaffen ist
das geschach gar in sneller frist.
ein man in den selben stuonden
wart er in wibes cleidern fuonden.
do sprach der suone an dem gerichte
sehent diser bösewicht
hat die keiserin beslaffen
sol man den nit straffen
sit si zuo mynem vatter kam
ye sider sie den bösewicht nam.
ouch seit der sun allez das
das im zuo handen gangen waz
das er sin ere hat kuom behan
das im die keiserin hatt getann
das zoch er an den werden got
der alle ding weis ovne spot.
nu hörent aber fürbasz hie.
die keiserin viel vff ir kniee
vnd veriach an der selben stett
was der suon gesaget hett.
sy batt ouch demuetiklich
vmmb gnade den keiser rich
vnd batt ouch den vil sere
es halff aber kein bitten mere
wenn das gericht muost vol gann
do was ez vmmb sy getann.
die richter an den stunden
zuo dem keiser sprechen beguonden
herre wir bedurffent vrteiln niht
ir eigen wille selber vergiht
alhie vnbezwüngenlich
do mit so tat sy selber sich
aber den feügen riffian
der do ist ein man.
vnd ist in wibes cleidern fuonden
der sol werden gebunden
an eins pferdes swantz hinden
vnd sol man in so sere binden
das er vff der erde
hin zem galgen gesleifft werde
vnd sol man in dar an hencken
vnd ein wile lan dar an swencken.
darnach sol man vierteilen in
vnd sol man den die stucke sin
in einem füer verbrennen
wir die richter das erkennen.
do dis alles gar geschach
aller menglich da sprach
sy loptent den suon alle do
sinr wiszheit warent sy fro.
darnach vnlange fuogt es sich
das got von hiemelrich
vber den keiser gebot
das er starb tot.
do wart sym svn dyocletian
das keisertuom vndertann
er wart gewaltig keiser rich
vnd hilt sin rich erlich
vnd sinen siben meistern kluog
die macht er alle rich gnuog.
die muosten ire leptage by ym bliben
vnd ire zyt mit yme vertriben.
mit siner wiszheit hilt er das rich
das in dem lande menglich
fride vnd richtuom gewan
so gar wart er ein glüghafftig man.
er wart dem lantfolk lieb so sere
das sy lip guot vnd ere
dick satzten für in dar
so holt warent sy jm alle gar.
durch got er ouch vil wart geben
also endet sich dyocletianus leben.
hienach ouch geschriben statt
wer dis buoch gedichtet hat.
hans von bülhel man mir giht
welich frovwen nam es hört oder siht
di sol es zuo guot verstan.
hie mit ich üch wissen lan
wie ich mich sin vnder want
das tuon ich üch hie bekant.
ein guot geselle mir sin gedacht
der mir den synn geschriben bracht
vs latin zuo tütsche hat ers geschriben
vnd was doch ovne rimen beliben
er batt mich das ichs im recht dicht
do mocht ichs ym versagen niht.
ich dicht es ym zu rymen gar
ob es sy gelogen oder war
do von weis ich gar niht.
da man hundert frovwen siht
ein teil sint vngetruwe ein teil sint guot
wir man sint ouch vnbehuot
einr ist böser denn ander dry.
ich gloube vnder den frovwen es ovch also sy
darummb so mag ich sprechen wol
ein ieglich frovwe wip die sol
dis buoch gern hören vnd lesen
vnd mag ouch denn frome wesen
hat hie vor ein übel getann
das gat dise zuo mal niht an.
darummb lieben frowen guot
ir merckent wol mynen muot
so hant ir ouch wol vernomen
wie ich bin hie hinder komen.
darummb so hassent nit mich
wenn ich getett sicherlich
mit wissen wider kein wip nie
des muosz ich mich doch rümen hie
mit der gantzen warheyt.
vnd als ich vor han geseyt
es lat sich schriben vnd dichten
ir frowen ir sollent üch richten
vnd üch an kein klaffen keren
hüttent alzit üwer eren.
wenn die falschen sint üch gefere
das rat ich üch der büheler
do man zalt dvsent vierhundert jar
vnd zwölff dar zuo das ist war.
do dicht ich büheler sicherlich
by zyten herrn friderichs
von sarwert ertzbischoff
zuo coln by dem in sinem hoff
was ich wenn ich sin diener was.
zuo boppelstorff ich sasz
vnd macht dis vorgeschriben gedicht.
got alles vnser liden slicht
durch sin heilige erbermde rein
nach dem tode nem er vns zuo ym heym.
vnd ouch von coln den herren min
lasz dir crist befolhen sin.
vnd hab vns herre in diner huot
vnd mache vns vnser ende guot amen.