uns ist in alten mæren wnders vil geseit
von helden lobebærn von grozzer chuonheit.
von fröuden hoch geziten von weinen vnd von klagen
von chuoner rechen strite mvget ir nv wunder hoeren sagen.
ez wuohs in burgonden ein schoene magedin
daz in allen landen niht schoeners mohte sin.
chriemhilt was si geheizzen vnde was ein schoene wip
darumbe muosen degene vil verliesen den lip.
der minnechlichen meide truoten wol gezam
in muote kuoner recken niemen was ir gram.
ane mazen schoene so was ir edel lip
der ivnchfrouwen tugende zierten anderiv wip.
ir phlagen dri kvnige edel vnde rich
gvnthere vnde gernot die recken lobelich.
vnde giselher der ivnge ein uoz erwelter degen
div frouwe was ir swester die fvrsten hetens in ir pflegen.
die herren warn milte von arte hoh geborn
mit krefte vnmazzen küene die recken uoz erkorn.
da zen burgonden so was ir lant genant
si frvmden starkiv wnder sit in ezelen lant.
ze wornitz bi dem rine si wonden mit ir kraft
in diende von ir landen vil stolziv riterschaft.
mit stoltzlichen eren vnz an ir endes zit
sit stvrben si iamerliche von zweier edelen frouwen nit.
ein richiv kvniginne frou uote ir muoter hiez
ir vater hiez danchrat der in div erbe liez.
sit nach sime lebne ein ellens richer man
der ouch in siner iugende grozzer eren vil gewan.
die dri kvnige waren als ich gesaget han
von vil hohem ellen in warn vndertan.
ouch die besten rechen von den man hat gesaget
stark vnde vil chuone in allen striten vnuerzaget.
daz was von tronyn hagene vnd ouch der bruoder sin
danchwart der vil snelle vnde von mecen ortwin.
die zwene marchgrauen gere vnde eckewart
volcker von alzaye mit ganzen ellen wol bewart.
ruomol der kvchen meister ein uoz erwelter degen
sindolt und huonolt dise herren muosen pflegen.
des houes vnd der eren der drier kvnige man
si heten noch manigen reken der ich genennen niht enkan.
danchwart der was marschalch do was der neu.
trvhsætze des kvniges von mezen ortwin.
sindolt der was schenche ein uoz erwelter degen
hvnolt was kamerære si chvnden grozzer eren pflegen.
von des houes krefte vnde von ir witen kraft
von ir vil hohen werdecheit vnde von ir riterschaft.
der die herren pflagen mit fröuden al ir leben
des enchvnde iu ze ware niemen gar ein ende geben.
ez troumde chriemhilde in tvgenden der si pflach
wie si einen valchen wilden zuge manigen tach.
den in zwene arn erchlimmen daz si daz muosde sehen
ir enchvnde in dirre werlde nimmer leider sin geschehen.
den troum si do sagete ir muoter uoten
sin kvnde inbaz descheiden niht der guoten.
der ualche den du ziuhest daz ist ein edel man
in welle got behuoten du muost in schiere verlorn han.
waz saget ir mir von manne vil liebiv muoter min
ane reken minne wil ich immer sin.
svs schoene wil ich beliben vnz an minen tot
daz ich sol von manne nimmer gewinnen deheine not.
nv verspriche ez niht ze sere sprach aber ir muoter do
solt dv immer herzenliche zer werlde werden fro.
daz geschiht von mannes minne dv wirst ein schoene wip
obe dir got noch gefüeget eins rehten guotes riter lip.
die rede lat beliben sprach si vrouwe min
ez ist ein manegem wibe vil diche worden schin.
wie liebe mit leide ze iungest lonen kan
ich sol si miden beidiv son chan mir nimmer missegan.
der was der selbe valche den si in ir troume sach
den ir beschiet ir muoter wirser si daz rach.
an ir næhsten magen die in sluogen sint
dvrch sin eins sterben starp vil maneger muoter kint.
in ir vil hohen tvgenden der si schoene pflack
lebte diu maget edele vil manegen lieben tach.
daz si wesse niemen den minnen wolde ir lip
sit wart si mit eren eins vil guoten riters wip.
aventivre von sifride.
do wuohs in niderlanden eins richen kvniges kint.
des vater hiez sigemunt sin muoter sigelint.
in einer burge riche witen wol bekant
niden bi dem rine diu was ze santen genant.
ich sage iv von dem degne wie schoene der wart
sin lip vor allen schanden was vil wol bewart.
starch vnde mere wart sit der küene man
hey wazer grozer ern ze diser werlde gewan.
sifrit was geheizen der selbe degen guot
er versuohte vil der riche durch ellenthaften muot.
durch sines libes sterke reit er in menigiv lant
ä... ü er sneller degne ze den burgonden vant.
in sinen besten ziten bi sinen ivngen tagen
man mohte michel nder von sifride sagen.
waz eren an im wuohs vnd wie schoene was sin lip
sit heten in zeminne diu vil wætlichen wip.
man zoch in mit dem flizze als im daz wol gezam
von sin selbes muote waz tvgent er an sich nam.
des wrden sit gecieret sines vater lant
daz man in ze allen dingen so rechte erlichen vant.
er was nu so gewahsen daz er ze hove reit
die lute in gerne sahen manich frouwe vnd manich meit.
im wunschten daz sin wille in immer trüege dar
holt waren im genuoge des wart der herre wol gewar.
vil selten ane huote man riten lie daz kint
in hiez mit kleider cieren sigmunt vnde sigelint.
sin pflagen ouch die wisen den ere was bekant
des mohte er wol gewinnen beidiu lute vnd lant.
nv was er in der sterke daz er wol wafen truoch
swes er dar zuo bedorfte des lag an im genuoch.
er begunde mit sinnen werben schoeniu wip
die truoten wol mit ern des schoenen sifrides lip.
do hiez sin uater sigemvnt chvnden sinen man
er wolde hochzite mit lieben frivnden han.
div mære man do fuorte in anderre kunige lant
den fremden vnd den kunden gap er ros vnd gewant.
swa man vant deheinen ritter solde sin
von arte der sinen mage diu edelen kindelin
ladete man zuo dem lande durch die hochgecit
mit dem iungen kunige swert genamen si sit.
von der hohcite man wnder mohte sagen
sigmunt vnde sigelint die mohten beiagen.
mit guote michel ere des teilte vil ir hant
des sach man vil der vremden zuo in riten in daz lant.
vier hvndert swert degne die solden tragen kleit
mit samt sifride vil manich schuoniu meit.
von werche was vnmüezzech wan si im waren holt
vil der edeln steine die frouwen leiten in daz golt.
die si mit porten wolden wurchen uof ir wat
den iungen stolzen rechen des enwas niht rat.
der wirt der hiez do sideln vil manigen küenen man
ze einen sune wenden da sifrit ritters namen gewan.
do gie ze eime munster vil manich richer kneht
vnde manich edel ritter die wisen heten reht.
daz si den tvmben dienden als in was e getan
si hetten churzwile vil vnd ouch vil maniger freuden wan.
gote man do zen eren eine messe sanch
do huop sic von den liuten vil michel gedranch.
do si ze riter wrden nach ritterlicher ê
mit also grozen eren daz wætlich nimmer mere erge.
sie liefen da si fvnden gesatelt manich march
in houe sigemvndes der buhurt wart so starch.
daz man erdiezen horte palas vnd sal
die hoh gemuoten degne die heten grozlichen schal.
von wisen vnd von tvmben man horte manigen stoz
da der schefte brechen gein der hoehe doz.
trvnzune sach man vliegen fur den palas dan
von maniges rechen hende daz wart mit flize getan.
der wirt der bat ez lazen do zoch man div march
man sach ovch da zebrochen vil manigen buckel starch.
vil der edelen steine geuellet vf daz gras
abe liechten schildes spangen von hvrte daz gescehen was.
do giengens wirtes geste da man in sitzen riet
vil der edeln spise si von ir mvnde schiet.
vnde win der aller beste des man in vil getruoch
den vremden vnd den kunden bot man eren da genuock.
swie vil si kurtzwile pflagen alden tach
vil der uarnden diete ruowe sich bewach.
si dienden nach der die man da riche vant
des wart mit lobe gecieret allez sigmundes lant.
der herre hiez lihen sifrit den iungen man
lant vnde burge als er hete e getan.
sinen swert genozen den gap do vil sin hant
do liebte in diu reise daz si chomen in daz lant.
diu hohcit werte vntz an den sibenden tach
siglint div riche nach alten siten pflach.
durch ir sunes liebe si teilte rotes golt
si chvnde ez wol gedienen daz im die lute waren holt.
vil lucel man der varnden armen da vant
ros vnde cleider daz stoup in von der hant.
same si ze lebne heten niht mere wan einen tac
ich wene nie ingesinde groezer milte ie gepflac.
mit lobelichen eren schiet sich diu hohcit
von den richen herren horte man wol sit.
daz si den iungen wolden zeime herren han
des gerte niht sifrit der vil wæltliche man.
sit daz noch beide lebten sigmunt vnde sigelint
niht wolde tragen krone ir beider liebez kint.
doch wolder wesen herre fur allen den gewalt
des in dem landen vorhte der degen chuone vnd balt
wie si ze wormz chomen.
den herren muoten selten deheiniv herze leit
er horte sagen mere wie ein schoeniu meit.
were in burgonden ze wunsche wolgetan
von der er sit vil fröuden vnd arebeit gewan.
div ir vnmazen schoene was uil witen kunt
vnd ir hohgemuote zuo der selben stvnt.
ander iunchfrouwen so manich helt ervant
ez ladete vil der geste in gunthers lant.
swaz man der werbenden nach ir mine ie gesach
chriemhilt in ir sinne ir selber ie veriach.
daz si deheinen wolde ze truotenne han
er was ir vil vremde dem si wart sider vndertan.
o dacht uof hohe minne daz siglinde kint
z was ir aller werben wider in ein wint.
er mohte wol verdienen schoener frouwen lip
sit wart diu edel chriemhilt des chüenen sifrides wip.
im rieten sine mage vnd ander sine man
sit er uof stete minne tragen wolde wan.
daz eine danne wurbe div im moehte zemen
do sprach der edel sifrit so wil ich chriemhilden nemen.
die schoenen iungfrouwen von burgvnden lant
dvrch ir vnmazlich schoene daz ist mir wol bekant.
nie keiser wart so riche der wolde haben wip
im zæme wol ze minne der richen kuniginne lip.
disiu selben mære gehorte sigmunt
ez reiten sine lute da von wart im kvnt.
der wille sines kindes ez was im harte leit
daz er werben wolde die vil herliche meit.
ez gefriesch ouch siglint des edeln kuniges wip
si hete groze sorge vmb ir kindes lip.
wan si wol erkande gunthern vnd sine man
den gewerbt man sere dem degne leiden began.
do sprach der kuone sifrit vil lieber vater min
ane edelr frouwen minne wold ich immer sin.
ich enwurbe daz min herze groze liebe hat
swaz iemen rede kvnde des was deheinr slahte rat.
unde wildu niht erwinden sprach der kvnich do
so bin ich dins willen werlichen vro.
vnd wil dir zehelfen enden so ich aller beste kan
doch hat der kunich gunther vil manigen hochuertegen man.
obe ez ander nieman were wan hagene der degen
der kan mit vbermüete wol hochverte pflegen.
daz ich des sere furchte ez mug vns werden leit
ob wir werben wellen die herlichen meit.
waz mag uns gewerren sprach do sifrit
swaz ich frivntliche niht ab in erbit.
daz mach sus erwerben mit ellen da min hant
ich trouwe an im erdwingen beidiv lute vnde lant.
do sprach der fvrste sigmvnt din rede ist mir leit
wan wurden disiv mære ze rine geseit.
dvn doerftest nimmer geriten in gunthers lant
gvnther vnde gernot die sint mir lange bechant.
mit gewalte nieman erwerben mach die maget
so sprach der kunich sigmunt daz ist mir wol gesaget.
wil aber dv mit rechen riten in daz lant
obe wir iht haben friunde die werdent schiere besant.
des ist mir niht ze muote sprach aber sifrit
daz mir svlen ze rine reken volgen mit.
dvrch deheine heruart daz wære mir vil leit
da mit ich solde ertwingen die vil herlichen meit.
si mach wol sus ertwingen da min eins hant
ich wil selbe zwelfter in gvnthers lant.
dar svlt ir mir helfen vater sigmunt
do gapman sinen degnen ze chleidern gra vnd bunt.
do uernam ouch disiu mere sin muoter siglint
si begvnde troevren vmb ir liebez kint.
daz vorchte si uerliesen von gvnthers man
div edel kvnniginne vil sere weinen began.
sifrit der herre gie da er si sach
wider sine muoter er guotlichen sprach.
frouwe ir svlt niht weinen durch den willen min
ia wil ich ane sorge vor allen vienden sin.
vnde helfet mir der reise in burgonden lant
daz ich vnd mine rechen haben solch gewant.
daz also stolze rechen mit eren mvgen tragen
des wil ich iv genade mit triwen wærlichen sagen.
sit du niht wil erwinden sprach frou siglint
so hilf ich dir der reise min einigez kint.
mit der besten weten die riter ie getruoch
dir vnd dinen gesellen ir sult ir füeren genuoch.
do neich der kvniginne sifrit der iunge man
er sprach ich wil ze der verte niemen mere han.
ni wan zwelef reken den solman brüeuen wat
ich wil daz gerne sehen wie ez vmbe chriemhilde stat.
do sazen schoene frouwen naht vnde tac
daz luzel ir deheiniv ruowe gepflac.
vnze man geworhte die sifrides wat
er wolde siner reise haben deheiner slahte rat.
sin vater hiez im zieren sin riterlich gewant
da mit er wolde rvmen daz sigmundes lant.
vnd ir vil liehten bruneie die wrden ouch bereit
vnd ir veste helmen ir schilde schoene vnde breit.
do nahte in ir reise zuo den burgonden dan
vmb si begvnde sorgen wip vnde man.
ob si immer komen solden heim wider in ir lant
die helde in hiezen soumen beide wafen vnd gewant.
ir ros div waren schoene ir gereite goldes rot
lebte iemen vbermüeter des enwas niht not.
danne wære sifrit vnd die sine man
vrloubes er do gerte zuo den burgonden dan.
in werten trurichliche der kvnich vnd sin wip
er troste minnechliche do ir beider lip.
er sprach ir svlt niht weinen durch den willen min
immer ane sorge sult ir mins libes sin.
ez was leit den rechen ez weinte ouch manech meit
ich wene in hete ir herze rehte daz geseit.
da von daz in so vil der friunde da uon gelege tot
von svlden si do chlageten des gie in wærlichen not.
an dem sibenden morgen ze wormz uof den sant
riten die uil chuonen allez ir gewant.
was von roteme golde ir gereite wol getan
ir ros in giengen ebne des chuonen sifrides man.
ir schilde waren niwe lieht vnd breit
vnde vil schoene ir helmen do ze houe reit.
sifrit der vil chüene in gvnthers lant
man gesach an helden nie so herlich gewant.
div ort der swerte giengen nider uof die sporn
ez fuorten scharpe gern die riter vz erkorn.
sifrit der fuorte ir einen wol zweier spannen breit
der zesinen ecken vil harte vreislichen sneit.
die goltuarben zoume fuorten si an der hant
sidiniu wrbuege sus chomens in daz lant.
daz volch si allenthalben kaphen an began
do liefen in enkegene vil der gvnthers man.
die hochgemuoten rechen riter vnd chneht
die giengen zuo den herren daz was michel reht.
vnde enphiengen die geste in ir herren lant
vnd namen in die moere mit den schilden von der hant.
diu ros si wolden dannen ziehen an gemach
sifrit der vil chuone wie snelle er do sprach.
lat vns sten die moere mir vnde minen man
wir wellen schiere hinnen des ich guoten willen han.
swem sin kvnt div mere der sol mich niht verdagen
wa ich den kvnich vinde daz sol man mir sagen.
gvnthern den vil richen uoz burgunden lant
do sagte ez ime einer dem ez rehte was bechant.
welt ir den kvnich vinden daz mach vil wol geschehen
in ienen salen witen han ich in gesehen.
bi den sinen helden da sult ir hine gan
da mvget ir bi im vinden manigen herlichen man.
nv waren deme kvnige div mere geseit
daz da komen weren ritter wol gemeit.
die fuorten riche brunne vnd erlich gewant
si derkanden nieman in der burgunden lant.
den kunich nam des wunder von wannen choemen dar
die herlichen reken in wæte lieht gevar.
vnd mit so guoten silden niv unde breit
daz im daz sagte nieman daz was gunthere leit.
des antwurtete dem kvnige von mecen ortwin
rivch vnde küene mohte er vil wol sin.
sit wir ir niht erchennen so sult ir heizzen gan
nach minem oeheim hagnen den sult ir si sehen lan.
dem sint kvnt div riche vnd elliv vremdiu lant
sin im die herren kunde daz tuo er uns bechant.
der kunich bat in bringen vnd die sine man
man sach in herliche mit reken hinze houe gan.
waz sin der kunich wolde des fragte hagne
ez sint in mime huose vnchvnde degne.
die niemen hie bekennet habet irs ie gesehen
des solt du mir hagne hie der warheit veriehen.
daz tuon ich sprach hagne zuo einem venster er do gie
sin ougen er da wenden zuo den gesten lie.
wol behagte im ir geuerte vnd ouch ir gewant
si waren im vil vremde in der burgunden lant.
er sprach von wannen komen die reken an den rin
ez moehten fursten selbe oder fursten boten sin.
ir ros div sint schoene ir chleider harte guot
von svannen si choment si sint helde hoch gemuot.
also sprach do hagne ich wil des wol veriehen
swie ich niemere siuriden habe gesehen.
so wil ich wol gelouben swie ez darumbe stat
daz ez si der reke der dort so herlichen gat.
erbringet niwiu mere her in dizze lant
die küenen niblunge sluoch des heldes hant.
silbunch vnd niblungen des richen kuniges kint
er frvmte starchiu wunder mit siner krefte sint.
da der helt aleine an alle helfe reit
er vant vor einem perge als mir ist geseit.
pei niblvnges horde vil manigen chüenen man
die warn im ee vil vromde vntz er ir chünde da gewan.
der hort niblunges der was gar getragen
vz eime holn berge nu horet wunder sagen.
wie in wolden teilen der niblunge man
daz sach der degen sifrit den helt es wndern began.
er chom zuo zim so nahen daz er die helde sach
vnd ouch in die degne ir einr darunder sprach.
hie chumet der starke sifrit der helt von nider lant
vil seltsaniv mære er anden niblungen vant.
den reken wol enphiengen schilbunch vnd niblunch
mit gemeinem rate die edelen fursten iunch.
den schaz in baten teiln den wætlichen man
vnde gerten des mit flize der herre loben inz began.
er sach so uil gesteines so wir horen sagen
hundert ganze wagene ez heten niht getragen.
noch me des roten goldes von niblvnge lant
daz solt in allez teilen des küenen sifrides hant.
do gaben si im ze miete daz niblunges swert
si waren mit dem dienste vil ubele gewert.
den in da leisten solde sifrit der helt guot
er enkvndez niht verenden si waren zornich gemuot.
si heten da ir friunde zwelf küener man
daz starke risen warn waz chvndez si ueruan.
die sluoch sit mit zorne diu sifrides hant
vnd reken siben hundert twang er von niblvnge lant.
mit dem guoten swerte daz hiez balmunch
durch die starken vorhte vil manich reche iunch.
die si ze dem swerte heten vnd an den küenen man
daz lant zuo den burgen si im taten vndertan.
dar zuo die richen kvnige die sluog er beide tot
er chom von albriche sit in groze not.
der wande sine herren rechen da zehant
vnz er die grozen sterke sid ab sifride vant.
don chvnd im niht gestriten daz starke getwerch
alsam die lewen wilde si liefen an den perch.
da er die tarnchappe sit albriche angewan
do was des hordes herre sifrit der vreisliche man.
die da torsten vehten die lagen alle erslagen
den satz den hiez er balde fuoren vnde tragen.
da in da uor namen die niblunges man
albrich der vil starke do die kameren gewan.
er muos in sweren eide er diente im so sin chneht
aller hande dinge was er im gereht.
so sprach von tronie hagne daz hat er getan
also grozer krefte nie mer reke gewan.
noch weiz ich an ime mere daz mir ist bechant
einen lintrachen sluoch des heldes hant.
er badete sich in dem bluote sin huot wart hurnin
des snidet in chain wafen daz ist diche worden schin.
wir sulen den iungen herren enphahen dester baz
daz wir iht verdienen des snellen rechen haz.
sin lip der ist so schoene man sol in holden han
er hat mit siner chrefte so manigiu wunder getan.
do sprach der kunige des landes nu si vns willechomen
er ist edel vnde kuone daz han ich wol uernomen.
des sol er geniezen in der bvrgonden lant
do gie der herre gunther da er sifriden vant.
der wirt vnd sine geste enpfiengen so den gast
daz in an ir zvhten vil luzel ie gebrast.
des begvnde in nigen der wetliche man
daz si im heten gruozen so rehte schoene getan.
mich wndert diser mære sprach der kunich zehant
von wannen ir edel sifrit sit chomen in ditze lant.
oder waz ir wellet werben ze wormz an den rin
do sprach der gast ze dem kvnige daz sol iv unverdaget sin.
mir wart gesaget mere in mines vater lant
daz hie bi iv weren daz hete ich gerne bechant.
die kuonsten reken des han ich vil vernomen
die ie kvnich gewunne darumbe bin ich her bechomen.
ouch hoere iuch selben der degenheite iehen
daz man kvnich deheinen chuoner habe gesehen.
des redent vil die lute vber elliv disiv lant
nune wil ich niht erwinden vntz ez mir werde bechant.
ich bin ouch ein reche vnde solde krone tragen
ich wil daz gerne füege daz si von mir sagen.
daz ich habe von rehte beidiu lute vnd lant
darumbe sol min ere vnd ouch min houbet wesen phant.
nv ir sit so kuone als mir ist geseit
nune ruoche ich ist ez ieman liep oder leit.
ich wil an iv ertwingen swaz ir muget han
lant vnde burge daz sol mir werden vndertan.
den kunich hete wnder vnd sine man alsam
vmbe solhiu mære als er hie uernam.
daz er des hete willen er name im siniu lant
daz horten sine degne do wart in zvrnen bechant.
wie het ich daz uerdienet sprach gunther der degen
des min vater lange mit eren hat gepflegen.
daz wir daz solden verliesen von iemans uberchraft
wir liezen vbel schinen daz wir ouch pflegen riterschaft.
ich ne wils niht erwinden sprach der kuone man
ez enmvgen von dinen ellen din lant den fride han.
ich wils alles walten vnd ouch div erbe min
erwirbest dus mit sterche div sulen dir vndertanech sin.
din erbe vnd ouch daz mine sulen geliche ligen
sweder vnser einer an dem anderen mach gesigen.
dem sol ez allez dienen die lute vnd ouch diu lant
daz wider redet hagne da unde gernot sa zehant.
wir han des niht gedingen sprach do gernot
daz wir iht lande ertwingen daz iemen darumbe tot.
gelige vor heldes handen wir haben richiv lant
div dienent vns ze rehte ze niemen sint si baz bewart.
mit grimmegen muote stuonden da die frivnde sin
do was ouch darunder von mecen ortwin.
der sprach disiu suone ist mir harte leit
iv hat der starke sifrit vnuerdient widerseit.
ob ir vnd iwer brüeder hetet niht die wer
vnd ober danne hete ein ganzez kvniges her.
ich trute wol erstriten daz der küene man
dise starche uber muote von waren schulden muose lan.
daz zurnde harte sere der helt von nider lant
er sprach sich sol uermezen niht wider mich din hant.
ich bin ein chunich riche so bistv kvniges man
ian dorften mich din zwelue mit strite nimer bestan.
nach swerten rief do sere von mezen ortwin
er mohte hagnen swester svn von tronie vil wol sin.
daz der so lange dagte daz was dem kunige leit
do vnderstuont ez gernot ein riter chuone vnde gemeit.
er sprach zuo ortwine lat ìwer zurnen stan
vns hat der herre sifrit solhes niht getan.
wir mvgenz noch wol scheiden mit zvhten dest min rat
vnd haben in ze frivnde daz vns noch lobelicher stat.
do sprach der starke hagne vns mac wol wesen leit
allen dinen degnen daz er ie gereit.
durch striten herze rine er soldez haben lan
im heten mine herren solher leide niht getan.
des antwrte sifrit der kreftige man
muot iuch daz her hagne daz ich gesprochen han.
so sol ich lazen chiesen daz die hende min
wellent vil gewaltich hie ze den bvrgonden sin.
daz sol ich eine wenden sprach aber gernot
allen sinen degnen reden uerbot.
iht mit ubermuote des im were leit
do gedahte ouch sifrit an die vil herlichen meit.
wie zeme vns mit iv striten sprach aber gernot
swaz helde nu darunder muozen ligen tot.
wir hetens luzel eren vnd ir vil chleinen frum
des antwrt ime do sifrit des kuniges sigemvndes svn.
warumbe bitet hagne vnd ouch ortwin
daz er niht gahet striten mit den frivnden sin.
der er hie so manegen ze den burgonden hat
si muozen rede uermiden daz was gernotes rat.
ir sult vns wesen willechomen so sprach daz uoten kint
mit iwern hergesellen die mit iv komen sint.
wir svlen iuch gerne dienen ich vnde die mage min
do hiez man den gesten senchen den gunthers win.
do sprach der wirt des landes allez daz wir han
geruochet irs nach ern daz si iv undertan.
vnd si mit iv geteilet lip unde guot
do wart der herre sifrit ein luzel sanfter gemuot.
do hiez man inbehalten allez ir gewant
die besten herberge man suohte die man vant.
sifrides knehten man schuof in guot gemach
den gast man sit vil gerne ze den burgunden sach.
man bot im michel eren danach ze manigen tagen
tusent stvnden mere danne ich iu kan gesagen.
daz hete versolt sin ellen ir svlt gelouben daz
in sach vil lucel iemen der im wære gehaz.
sich flizen churzewile die kunige vnd ouch ir man
so was er ie der beste swes man da began.
des enchunde im gevolgen nieman so michel was sin kraft
so si den stein wrfen oder schuzen den schaft.
swa si bi den frouwen durch ir hofscheit
kurzwile phlagen die riter vil gemeit.
da sach man ie vil gerne den helt von niderlant
er hete uof hohe minne sine sinne gewant.
swes man ie begunde des was sin lip bereit
er truoch in sime sinne ein minnecliche meit.
vnd ouch in ein diu frouwe die er noch nie gesach
div im in heimliche vil dike guotlichen sprach.
swenne uof deme houe wolden spilen da diu kint
riter vnde knehte daz sach vil diche sint.
chriemhilt durch die venster div kvniginne her
deheiner churzwile bedorfte si in den citen mer.
wester daz si in sehe die er in herzen truoch
da het er kurtzwile immer von genuoch.
sehen si siniv ovgen ich wil wol wizen daz
daz im in dirre werlde nimmer kvnde werden baz.
swenner bi den helden uof dem houe stuont
also noch die lute durch kurzewile tuont.
so stuont so minnecliche daz siglinde kint
daz in von herzeliebe trute manich vrowe sint.
er gedaht ouch manige zite wie sol daz geschehen
daz ich die maget edele mit ovgen mvge sehen.
die ich von herze minne vnde lange han getan
diu ist mir noch vil fremde des muoz ich truorich gestan.
so ie die kunige riche riten in ir lant
so muosen ouch die rechen mit in alzehant.
da mite muost ouch sifrit daz was den frouwen leit
er leid ouch von ir minne dike michel arbeit.
sus wond er bi den herren daz ist alwar
in gunthers lande vollechlich ein iar.
daz er die minneclichen die cit nie gesach
da von im sit vil liebe vnd leide gesach
wie er mit den sahsen streit.
nv nahent fremdiu mere in gunthers lant
von boten die in verre wurden dar gesant.
von vnkunden rechen die in truogen haz
do si die rede vernamen leit was in werlich daz.
die wil ich iv nennen ez was liudger
vzer sahsen lande ein richer furste her.
vnd ouch von tenemarche der kunich liudgast
die brahten in ir reise vil manigen herlichen gast.
ir boten komen warn in gvnthers lant
die sine viende dar hete gesant.
do vragte man der mære die vnchunden man
man hiez die boten balde ze houe fur den kunich gan.
der kunich si gruozte schone er sprach sit willechomen
wer iuch her habe gesentet des han ich niht vernomen.
daz svlt ir lazen hoeren sprach der kunich guot
do vorhten si vil sere den grimmen gunthers muot.
wel ir kunich erlouben daz wir iu mære sagen
diu wir iu dabringen so sulen wir niht verdagen.
wir nennen iv die herren die vns here habent gesant
liudgast vnd liudger die wellent iuch suochen inzlant.
ir habet ir zorn verdient ia horten wir wol daz
daz iu die herren beide tragent grozen haz.
si wellent heruerten ze wormz an den rin
in hilfet vil der degne des sult ir gewarnet sin.
inre zwelf wochen diu reise muoz geschehen
habet ir iht guoter friunde daz lazet balde schein.
die iu friden helfen die burge vnd iuriu lant
hie wirt von in verhouwen vil manich helme vnd rant.
oder welt ir mit in dingen daz enbietet in dar
son ritent iu so nahen niht die manigen schar.
der iwer starken viende uof herzenlichiu leit
davon verderben muozen vil guote ritter gemeit.
nv beitet einiv wile ich chvndiu minen muot
vnz ich mich baz versinne sprach der kunich guot.
han ich guoter iemen die sol ich niht verdagen
disiu starchen mere sol ich minen friunden clagen.
gunthere dem richen leide wart genuoch
die rede er tovgenliche in sime herze truoch.
er hiez gewinnen hagnen vnd ander sine man
vnd bat ouch harte balde ze houe nach gernoten gan.
do chomen dar die besten swaz man der da vant
er sprach man wil vns suochen her in vnser lant.
mit starchen heruerten daz lat iu wesen leit
des antwrte gernot ein riter chuone vnde gemeit.
daz wer ot wir mit swerten so sprach gernot
da sterbent wan die veigen die lazen ligen tot.
darumbe ich niht vergezzen mach der eren min
die vnser viende sulen vns willechomen sin.
do sprach von trony hagne daz dunket mich nih guot
liudgast vnd liudger die tragent vber muot.
wir mugen vns niht besenden in so churzen tagen
so sprach der kuone reche ir sultez sifride sagen.
die poten herbergen hiez man in die stat
swie uient man in were vil schoene ir pflegen bat.
gunther der riche daz was wol getan
vnz er eruant an friunden wer in da wolde gestan.
dem kunige in sinen sorgen was doch uil leit
do sach in trurnde ein riter vil gemeit.
der niht mohte wizzen was ime was geschehen
do bat er im der mære der kunich gunther veriehen.
mich nimet des michel wunder sprach do sifrit
wie ir so habet vercheret die froelichen sit.
der ir mit vns nu lange habet alher gepflegen
des antwrt ime do gunther der vil cierliche degen.
ia mag ich allen luten die swere niht gesagen
die ich muoz tougenliche in mime herzen tragen.
man sol stæten friunden chlagen herze not
div sifrides varwe wart do bleich vnde rot.
er sprach zuo dem kvnige ich han iv niht verseit
ich sol iv helfen wenden elliv ivriv leit.
welt ir frivnt suochen der sol ich einer sin
vnd truowe ez wol volbringen mit eren an daz ende min.
nv lon iv got her sifrit div rede dunchet mich guot
vnd ob mir nimmer helfe iwer ellen getuot.
ich frou mich doch der mære daz ir mir sit so holt
lebe ich deheine wile ez wirt wol vmb ivch versolt.
ich wil iv hoeren lazen warumbe ich truorich stan
von boten miner viende ich daz vernomen han.
daz si mich wellent suochen mit heruerte hie
daz getaten vns noch degne hie ze lande nie.
daz lat ivch ahten ringe sprach do sifrit
senftet iwer gemuote tuot des ich iv bit.
lat mich iv erwerben eren vnde fruomen
vnd bitet ìvre degne daz si iv ze helfe chumen.
swenne iwer starche uiende ze helfe mohten han
drizech tvsent degne so woldich si bestan.
vnd het ich niht wan tusent des lat ivch an mich
do sprach der kunich gunther daz dien ich immer vmbe dich.
so heizet mir gewinnen tusent ivr man
sit daz ich der minen bi mir niht enhan.
niwan zwelf rechen so wer ich iwer lant
iv sol mit triwen dienen immer sifrides hant.
des sol vns helfen hagne vnd ouch ortwin
danchwart vnd sindolt die lieben rechen din.
ouch sol da mit riten volcher der chüene man
der sol den vanen fuoren daz ich des nieman gan.
vnd lat die boten riten heim in ir herren lant
daz si vns sehen schiere daz tuo man in bechant.
so daz vnser burge muozen fride han
do hiez der kunich besenden beide mage vnde man.
die boten liudigiers ze houe giengen do
daz si ze lande solden des waren si vil vro.
do bot in riche gabe der kvnich gunthier guot
vnd schuof in sin geleite des stuont in hohe der muot.
nu saget sprach do gunther den starken vienden min
si mvgent mit ir reise wol deheime sin.
wellen si mich aber suochen her in miniv lant
miern zerinne miner frivnde in wirt arebeit bechant.
den boten riche gabe man do fur truoch
der het in ze gebene gunther genuoch.
die wolden niht versprechen die liudgers man
do si vrloup genamen si schieden vrolich dan.
do die boten waren ze tenemarken chomen
vn der kvnich liudgast hete daz vernomen.
wie si von rine chomen als im daz wart geseit
ir starkez vbermuoten was im werlike leit.
si sagten daz si heten vil manigen kuonen man
ouch sahen si darunder einen reken stan.
der was geheizen sifrit ein helt uz niderlant
ez leidete liudgaste do er daz mere bevant.
do die von tenemarke ditze horten sagen
do ilten si der friunde deste me beiagen.
vnz daz er liudgast siner chüenen man
zweinzech tvsent degne ze siner reise gewan.
do besande sich ouch von sahsen der chüene livdger
vnz si vierzech tusent heten vnd dannoch mer.
mit den si wolden riten in burgonden lant
do hete ouch sich hie heime der kvnich gunther besant.
mit den sinen magen vnd siner bruoder man
die si wolden füeren durch urlivge dan.
vnd ouch die hagnen reken des gie den helden not
darumbe muozen degne sider chiesen den tot.
si flizzen sich der reise do si wolden dan
den vanen muose leiten volker der chuone man.
also si wolten riten von wormz an den rin
hagne von tronie der muose scharmeister sin.
damite reit ouch sindolt vnd der kuone huonolt
die wol gedienen kvnden daz gunthers golt.
danchwart hagnen bruoder vnd ouch ortwin
die mohten wol mit eren in der herverte sin.
her kvnich seit hie heime sprach do sifrit
sit daz mir iwer reken wellent volgen mit.
belibet bi den frouwen vnd traget hohen muot
ich trou iv wol behuoten beide ere vnde guot.
div iuch da wolden suochen ze wormz an den rin
daz wil ich wol behuoten si mugen daheime sin.
wir sulen in geriten so nahen in ir lant
daz in ir vbermüeten werde ze sorgen bewant.
von rine si durch hessen mit ir helden riten
gegen sahsen lande da wart sit gestriten.
mit roube vnd mit brande wuosten si daz lant
daz ez den fvrsten beiden wart mit arebeit bechant.
si chomen uof die marche die knehte zogten dan
sifrit der vil starche vragen des began.
wer sol des gesindes vns nu hüeten hie
ia wart den sahsen geriten schedilicher nie.
si sprachen lat die tvmben hüeten uof den wegen
den kuonen danchwarten der ist ein sneller degen.
wir fliesen deste minner von liudgers man
lat in vnd ortwinen die naht huote han.
so wil ich selbe riten sprach sifrit der degen
vnd wil der warte gen den vienden pflegen.
vnz ich rechte eruinde wa die rechen sint
do wart gewafent schiere der schoenen siglinden kint.
daz volch bevalher hagnen do er wolde dan
vnde gernote dem vil kuone man.
do reiter eine danne in der sahsen lant
des wart von im verhowen des tages manich helm bant.
do sach er her daz groze daz vf dem velde lac
daz wider siner helfe mit vngefuoge wac.
des was wol vierzech tusent oder dannoch baz
sifrit in hohen muote sach vil froelichen daz.
do hete sich ouch ein reke gen den vienden dar
erhaben uof die warte der was ze flize gar.
den sach der herre sifrit vnd in der kuone man
ieweder do des andern mit nide huoten began.
ich sagiv wer der were der der warte pflach
ein liehter schilt von golde im vor der hende lac
ez was der kvnich livdgast der huote siner schar
dirre gast vil edele spranchte herlichen dar.
nv het ouch in her livdgast vientlichen erkorn
div ros si namen beidiu cen siten mit den sporn.
si neigten vf die schilde die schefte mit ir chraft
des wart der kunich riche mit grozen sorgen behaft.
diu ros nach sachen truogen diu richen kuniges kint
beide fur ein ander sam si wete ein wint.
mit zoumen wart gewendet vil riterlichen dan
mit swerten ez versuohten die zwene grimme man.
do sluoch der herre sifrit daz al daz velt erdoz
do stoup vz dem helme sam von brenden groz.
die viwer rote vanchen von des heldes hant
ir ietweder den sinen andem anderen vant.
ovch sluog im her liudgast vil manigen grimmen slach
ir ieweders ellen vf schilden vaste lac.
do heten daz gehuotet wol drizech siner man
e daz im die chomen den sich doch sifrit gewan.
mit drin starchen wnden die er dem kunige sluoc
durch eine wize brunne diu was guot genuoc.
daz swert an sinen eken braht vz wunden bluot
des muose der kunige liudgast haben truorigen muot.
er bat sich leben lazen vnd bot im siniv lant
vnde sagte im daz er were liudgast genant.
do komen sine rechen die heten wol gesehen
was da von in beiden vf der warte was geschehen.
er wolt in füeren dannen do wart er an gerant
von drizech sinen mannen do werte des heldes hant.
sinen richen gisel mit vngefüegen slegen
sit tet schaden mere der cierliche degen.
die drizech erze tode vil werlichen sluoc
er liez in leben einen balde er reit genuoc.
vnd sagte hin diu mere was hie was geschehen
ouch mohte mans die warheit an sime roten helmen sehen.
den von tenemarke was vil grimme leit
ir herre was gevangen do in daz was geseit.
man sagte ez sinen bruoder toben er began
von vngefüegem zorne wan im leide was getan.
livdgast der reche was gefüeret dan
von sifrides gewalte zuo gunthers man.
er bevalch in hagnen do in daz wart geseit
daz er der kunich were do was in mazlichen leit.
man hiez den burgonden ir vanen binden an
wol uof sprach sifrit hie wirt mere getan.
ê sich der tac verende sol ich haben den lip
daz gemuot in sahsen vil manich wætliche wip.
ir helde von dem rine ir svlt min nemen war
ich chan iuch wol geleiten in liudgers schar.
so sehet ir helme howen von guoter helde hant
ê daz wir wider wenden iv wirdet sorge bechant.
ze rossen gahte do gernot vnde die sine man
den vanen zvchte balde der kuone spilman.
volcher der herre do reit er vor der schar
do was ouch daz gesinde ze strite erlichen gar.
si fuorten doch niht mere ni wan tvsent man
darvber zwelf reken stieben do began.
diu molte von den strazen si riten vber lant
do sach man von in schinen vil manigen herlichen rant.
do waren ouch die sahsen mit ir schar chomen
mit swerten wol gewahsen daz han ich sit vernomen.
div swert die sniten sere den helden an der hant
do wolden si den gesten weren burge vnd lant.
der herren schar meister daz volc do fuorten dan
do was ouch sifrit komen mit den sinen man.
die er mit in brahte vzer niderlant
des tages wart insturme vil manich bluotigiu hant.
sindolt vnd huonolt vnd ouch gernot
die sluogen in dem strite vil manigen helt tot.
ê si rehte erfvnden wie chüene was ir lip
daz muose sid beweinen vil manich wætlichez wip.
volker vnd hagne vnd ouch ortwin
laschten in dem bluote vil maniges helmes schin.
mit fliezendem bluote die sturm küene man
da wart von danchwarte vil michel wunder getan.
die von tenemarche versuohten wol ir hant
do horte man von hurte erdiezen manigen rant.
vnd ouch von scharphen swerten der man da uil gesluoch
die stritkuonen sahsen taten schaden da genuoch.
do die von burgonden drvngen in den strit
von in wart verhowen vil manich wnde wit.
do sach man vber satele vliezen daz bluot
svs wrben nach den eren die helde chuone vnde guot.
man horte da liute erhellen den helden an der hant
diu vil scharpfen wafen do die von niderlant.
drvngen nach ir herren in die herten schar
si chomen degenliche mit samt sifride dar.
volgen der von rine nieman man im sach
man mohte kiesen fliezen den bluotigen bach.
durch die liehten helme von sifrides hant
den herren liudgern er nv vor sinen hergesellen vant.
dri widerchere heter nu genomen
durch daz her anz ende nu was hagen chomen.
der half im wol ervollen in sturme sinen muot
des muose da ersterben vor im vil manich riter guot.
do der starke liudger sifriden vant
vnd daz er alse hohe truoch an siner hant.
den guoten balmungen vnd ir so manigen sluoch
des wart der herre zornich vnde grimmich genuoch.
do wart michel dringen vnd grozer swerte chlanch
da ir ingesinde zuo ein ander dranch.
do versuohten si die rechen beide dester baz
die schar begunden wichen sic huop da grozlicher haz.
dem vogte von den sahsen was daz wol geseit
sin bruoder was gevangen daz vas im harte leit.
wol wesser daz er tæte daz siglinde kint
man ceh es gernoten wol ervant er ez sint.
die slege liudgers die waren also starch
daz im vnderm satle struhte daz marc.
do sich daz ros erholte der küene sifrit
der gewan in dem sturme einen freislichen sit.
des half im hagne vnd ouch gernot
danchwart vnd volker des lag ir uil da tot.
sindolt vnd huonolt vnd oertwin der degen
die chvnden in dem strite cem tode manigen nider legen.
in sturme vngescheiden waren die fvrsten her
do sach man vber helme fliegen manigen ger.
durch die liehten schilde von der helde hant
man sach da uar nach bluote vil manigen herlichen rant.
in dem starken stvrme erbeizte manich man
nider von den rossen an ander liefens an.
sifrit der küene vnd ouch livdger
man sach da scefte vliegen vnd vil manigen scarfen ger.
do flouch daz schilt gespenge von sifrides hant
den sic gedaht erwerben der helt von niderlant.
an den küenen sahsen der man wunder sach
hey waz liehter ringe der küene danchwart zebrach.
do het der herre livdger vf eime schilte erkant
gemalt eine krone vor sifrides hant.
wol wesser daz ez were der kreftige man
der helt zuo sinem frivnden luote ruofen began.
geloubet iuch des strites alle mine man
svn den sigmundes ich hie gesehen han.
sifriden den starken han ich hie bekant
in hat der ubel tivfel cen sahsen gesant.
die vane hiez er lazen in deme sturme nider
frides er do gerte des werte man in sider.
doch muoser werden sigel in gunthers lant
daz het an im betwngen div sifrides hant.
mit gemeinem rate so liezen si den strit
durkel vil der helme vnd der schilte wit.
si leiten von den handen swaz so man der vant
die truogen bluotes varwe von der burgonden lant.
si viengen swem si wolten des heten si gewalt
gernot vnd hagne die reken vil balt.
die wnden hiezen barn si fuorten mit in dan
geuangen zuo dem rine funfhundert wetlicher man.
die siglosen reken ze tenemarken riten
do heten ouch die sahsen so hohe niht gestriten.
daz man in lobes iæhen daz was den helden leit
do wurden ouch die veigen von friunden sere gecleit.
si hiezen ir gewefen soumen an den rin
ez hete wol geworben mit den henden sin.
sifrit der reke der hetez guot getan
des im iehen muosen alle gunthers man.
gegen wurmes sande der herre gernot
heim ze sinem lande den frivnden er enbot.
wie gelungen were im vnd sinem man
ez heten die vil kuonen wol nach eren getan.
die garzune liefen von den ez wart geseit
da freuten sich von liebe die e heten leit.
dirre lieben mere div in da waren komen
da wart von edelen frouwen michel fragen vernomen.
wie gelungen were des richen kvniges man
man hiez der boten einen fur chriemhilde gan.
daz geschach vil tovgen ian torstez vber lut
wan si hete darunder ein liebez herzen truot.
do si den boten komende zir kemenate sach
chriemhilt div schoene vil güetlichen sprach.
nu sagan liebiv mere ia gib ich dir min golt
tuostuz an liegen ich wil dir immer wesen holt.
wie schiet vz dem strite min bruoder gernot
vnd ander mine friunde ist vns ieman tot.
oder wer tet daz beste daz solt du mir sagen
do sprach der bote schiere wir heten ninder einen zagen.
ze ernste vnd ze strite reit nieman also wol
vil ediliv kvniginne sit ich ivz sagen sol.
so der gast vil edele vzer niderlant
da worhte michel wunder des küenen sifrides hant.
swaz die reken alle in strite han getan
danchwart vnd hagne vnd anders kvniges man.
swaz si na ern striten das was gar ein wint
wan aleine sifrit des kvnich sigmundes kint.
si fruomten in dem sturme der helde vil derslagen
doch moht iu dizze wunder nieman wol gesagen.
waz da worhte sifrit suuenner ze strite reit
den frouwen an ir magen tet er div grozlichen leit.
ovch muoste da beliben vil maniger frouwen truot
sin slege man horte vf helmen also lut.
daz si von wunden brahten daz fliezende bluot
er ist an allen dingen ein riter kuone vnd guot.
swaz da hat begangen von mece ortwin
swaz er ir mohte erlangen mit dem swerte sin.
die muozen wnt beliben oder meistec tot
da tet iwer bruoder die aller grozisten not.
div immer in den sturmen chvnde sin geschehen
man muoz der warheite dem vz derwelten iehen.
die stolzen burgonden habent so geuarn
daz si vor allen schanden sich kunnen wol bewarn.
man sach da von ir handen vil manigen satel bloz
da von liehten swerten daz velt so lýte erdoz.
die reken von dem rine die habent so geriten
daz ez ir vienden wære bezer vermiten.
die küenen troniere die fruomten groziv leit
do mit volkes kreften daz her ze samne reit.
da frumte manigen toten des chüenen hagnen hant
des vil ze sagene were her in bvrgonden lant.
sindolt vnd huonolt die gernotes man
vnd ruomolt der kuone die hant so vil getan.
daz ez liudgere mag immer wesen leit
daz er den iwren magen ce rine widerseit.
strit den aller hohsten der in der da geschach
ze iungest vnd zem ersten den ieman da gesach.
den tet vil degenlichen div sifrides hant
er bringet rike gisle in gvnthers lant.
die twanch mit sinen ellen der wætlike man
des ouch der kvnich liudgast muoz den schaden han.
vnd ouch von sahsen landen sin bruoder liudger
nu hoert miniv mære edel kvniginne her.
si hat gevangen beide div sifrides hant
nie so manigen gysel man braht in dize lant.
so von sinen schvlden nv kvmt an den rin
ir chvnden disiv mere nimmer lieber gesin.
man bringet der gesvnden fynf hvndert oder baz
vnd der verchvnden wizet frouwe daz.
wol ahzech rote bare her in vnser lant
die meist hat verhowen des küenen sifrides hant.
die durch vbermuote widerseiten an den rin
die muozen nu gevangen die gvnthers sin.
die bringet man mit vröuden her in dize lant
do erblüete ir liehtiv varwe do si div mere rehte bevant.
ir schonez antluze daz wart rosen rot
do mit liebe was gescheiden vz so grozer not.
sifrit der iunge der wætliche man
si vreute ouch sich ir frivnde daz was von schulden getan.
do sprach div minnechliche dv hast mir wol geseit
dv solt darvmbe haben ze miete richiv chleit.
cehen march von golde die heize ich dir nu tragen
des mach man solhiv mære richen frouwen gerne sagen.
man gap ime sine miete daz golt vnd ouch daz cleit
do gie an div venster vil manich schoniv meit.
si warten vf die straze riten man do vant
vil der hoh gemuoten in der burgvnden lant.
da chomen die gesvnden die wunden taten sam
si mohten gruozen hoeren von frivnden ane scham.
der wirt gen sinen gesten vil frolichen reit
mit vröuden was verendet sin grozlichez leit.
do enphie er wol die sine die fremden tet er sam
wan dem riken kvnige anders niht enzam.
wan danken güetliche den die im waren chomen
daz si den sic nach eren instvrme heten genomen.
gvnther bat im mære von sinen frivnden sagen
wer im an der reise ze tode waren erslagen.
do het er verlorn niemen niwan sechzech man
verchlagen man die mvese so sit vil helde sint getan.
die gesvnden brahten zerhowen manigen rant
von helme vil verscroten in gvnthers lant.
daz volk erbeizte nider fur des kvniges sal
ze lieben antfange man horte grozlichen schal.
do hiez man herbergen die rechten in die stat
der kvnich siner geste vil schone pflegen bat.
er hiez der wunden huoten vnd schafen guot gemach
wol man sine tvgende an sinen vienden sach.
er sprach ze liudegaste nu sit mir willechomen
ich han von iwren schvlden schaden vil genomen.
der wirt mir nv vergolten ob ich geluche han
got lone minen friunden si habent liebe mir getan.
ir mvget in gerne danchen sprach do livdger
also hoher gysel gewan nie chvnich mer.
vmbe schone huote wir geben michel guot
daz ir genedichlichen an iwren vienden tuot.
ich wil iv beide lazen sprach er ledech gen
daz mine viende hie bi mir besten.
des wil ich haben purgen daz si miniv lant
iht rvmen ane hulde des bot do liudger die hant.
man brahte si ze ruwe vnd schuof in ir gemach
den wunden man gebettet vil guotlichen sach.
man schanchte den gesvnden met vnd guoten win
do chvnde daz gesinde nimmer frolicher sin.
ir zerhowen schilde behalten man do truoch
vil bluotiger setle der was da genuoch.
die hiez man verbergen daz weinten niht diu wip
da kom her vil müede maniges guoten ritters lip.
der kvnich pflac siner geste vil guotlichen wol
der fremden vnd der kvnden diu lant waren vol.
er bat der ser wunden vil guotlichen phlegen
do was ir vbermüeten vil harte ringe gelegen.
die erzenie chynden den bot man richen solt
silber ane wage darzuo daz liehte golt.
daz sich die helde nerten nach des strites not
daz zuo der kvnich den gesten gabe grozlichen bot.
die wider heim ze hûse heten reise mut
die bat man noch beliben so man frivnden tuot.
der kvnich gie ze rate wie er lonte sinen man
si heten sinen willen nach grozen eren getan.
do sprach der herre gernot man sol si riten lan
vber sehs wochen si in daz chunt getan.
daz si chomen widere zeiner hohgecit
so ist maniger geheilet der noch wunder lit.
do gerte ouch vrloubes sifrit von niderlant
do der kvnich gunther den willen sin eruant.
er bat im minnechlichen noch bi im bestan
niwan durch sin swester son werez niht getan.
darzuo was er ze riche daz er iht nemen solt
er hetez wol verdienet der kunich was im holt.
sam waren sine magen die heten daz gesehen
waz von sinen handen in dem strite was geschehen.
dvrch der schuonen willen gedaht er noch bestan
ob er si sehen mohte sit wart ez getan.
wol nach sinen willen wart im div maget bechant
sit reiter froliche in sigemvndes lant.
der wirt hiez ce allen ziten riterschefte pflegen
daz tet vil willechlichen do manich iunger degen.
die wile hiez er sideln vor wormz an den sant
den die im komen solden in der burgonden lant.
in den selben ziten do si nu solden chomen
do het div schone chriemhilt div mære wol vernomen.
er wolde hohgecite durch liebe friunde han
do wart vil michel flizen von schonen frowen getan.
mit wete vnd mit gebene daz si da solden tragen
uote div vil riche div mere horte sagen.
von den stolzen reken die da solden chomen
do wart vz der valde vil richer chleider genomen.
dvrch ir kinde liebe hiez si bireiten chleit
da mite wart gezieret vil frouwen vnd meit.
vnd uil der iungen rechen vz bvrgonden lant
si hiez ouch vil der fremden bruoven herlich gewant.
wie sifrit krimhilt erst gesach
man sach si tegilichen nu riten an den rin.
die zerhohgecite gerne wolden sin
die durch des kvniges liebe chomen in daz lant.
den bot man svmelichen ros vnd gewant
in was ir gesidele allen wol bereit
den hohsten vnd den besten als vns daz ist geseit.
zwein vnd drizech fursten da zerhohgezit
da cierten sich engegene alle vrowen wider strit.
ez was da vil vnmüezech gyselher daz kint
die geste mit den kvnden vil guetlichen sint.
die enphieng er vnd gernot vnd ouch ir beider man
ia gruozten si dich degne als ez nach eren was getan.
vil golt roter setle si fuorten in daz lant
cierliche schilde vnd erlich gewant.
brahten si ze rine zuo der hohgezit
manigen vngesvnden sach man frolichen sit.
die in den beten lagen vnd heten wnden not
die muosen des vergezen wie herte was der tot.
die siechen vngesvnden muosen si verchlagen
si vröuten sich der mere gen den hohgezite tagen.
wie si leben solden da ze der wirtschaft
wunne ane maze mit fröuden vber chraft.
heten al die lûte swaz man ir da vant
des huop sich michel fröude vber al daz gvnthers lant.
an einem pfinchsten morgen sach man fur gan
gechleidet wunnechliche vil manigen küenen man.
fvnf tvsent oder mere da cer hohgecit
sich huop div chvrzewile an manigen enden wider strit.
der wirt der het die sinne im was daz wol erkant
wie rehte herzenliche der helt von nider lant.
sine swester trûte die er noch nie gesach
der man so grozer schoene vor allen iwnchvrouwen jach.
do sprach zuo dem kvnige der degen ortwin
welt ir mit vollen eren ze der hochzite sin.
so svlt ir lazen schouwen div wunnechlichen kint
die mit so grozen eren zen burgonden sint.
waz wære mannes wunne des fröute sic sin wip
ez entæten schoene meide vnd herlichiv wip.
lazet iwer swester fur iwer geste gan
der rat was ze liebe vil manigem helde getan.
des wil ich gerne volgen sprach der kvnich do
alle die ez erfvnden warns harte fro.
ern bot ez froun uoden vnd ir tohter wolgetan
daz si mit ir meiden hinze houe solde gan.
do wart vz den schrinen geschuochet guot gewant
swaz man in der valde der guoten wæte vant.
die bouge mit den borten daz was in vil bereit
sich zierte riterliche manich wætlichiu meit.
vil manich reche tvmber des tages hete muot
daz er an zesehene den frouwen were guot.
daz er da fvr niht næme eins riken kvniges lant
si sahen die vil gerne die si heten bekant.
do hiez der kvnich riche mit siner swester gan
die ir dienen solden hvndert siner man.
ir vnd siner mage die truogen swert enhant
daz was daz hofgesinde in der bvrgonden lant.
uoten die vil richen sach man mit ir chomen
div hete schoeniv frouwen gesellichlich genomen.
hvndert oder mere die truogen richiv cleit
ovch gie da nach ir tohter manich wetlichiu meit.
von einer kemenaten sach man si alle gan
do wart vil michel dringen von helden dar getan.
die des gedinge heten ob chvnde daz geschehen
daz si die mait edele solden vrolichen sehen.
nv gie div minnecliche also der morgen rot
tuot vz truoben wolchen da schiet von maniger not.
der si da truoch in herzen vnd lange hete getan
er sach die minneclichen nv uil herlichen stan.
ia luhte ir von ir wæte vil manich edel stein
ir rosen rotiv varwe vil minnechlichen schin.
ob iemen wunsen solde der kvnde niht geiehen
daz er ce dirre werlde hete iht schoeners gesehen.
sam der liehte mane vor deme sterne stat
der schin so lûterliche ob den wolchen gat.
dem stuont si nu geliche vor andern frouwen guot
des wart wol gehoehet vil maniges heldes muot.
die riken kamerere sach man vor in gan
die hoh gemuoten degne wolden des niht lan.
sin drvngen da si sahen die minnechlichen meit
sifride dem herren wart beide liep vnd leit.
er dahte insinem muote wie kvnde daz ergan
daz ich dich minnen solde daz ist ein tvmber wan.
sol aber ich dich fremden so wære ich samfter tot
er von gedanken dike bleich vnde rot.
do stuont so minnechliche daz siglinde kint
sam er entworfen were an ein permeint.
von guotes meisters listen so man in iach
daz man helt neheinen so schoenen nie gesach.
die mit der frouwen giengen die hiezen von den wegen
wichen allenthalben daz leiste manich degen.
div hoch traginden herzen vröuten manigen lip
man sach in hohen zvhten manich wetliche wip.
do sprach von bvrgonden der herre gernot
der iv sinen dinest so guotlichen bot.
gvnther lieber bruoder dem sult ir tuon alsam
vor allen disen reken des rates ich mich nimmer gescham.
ir heizet sifriden zuo miner swester kuomen
daz in div maget gruoze des habe wir immer fruomen.
div nie gruozte reken div sol in gruozen pflegen
da mit wir han gewunnen den cierlichen degen.
do giengen des wirtes magen da man den helt vant
si sprachen zuo dem reken vzer niderlant.
iv hat der kvnich erloubet ir svlt ze hove gan
sin swester sol ivch gruozen daz ist ze eren iv getan.
der herre insinen muote was des vil gemeit
do truoch er in dem herzen liep ane leit.
daz er sehen solde der schoenen uoten kint
mit minneclichen tvgenden si gruozte sifriden sint.
do si den hoch gemuoten vor ir stende sach
do erzvnde sich sin varwe div schoene meit sprach.
sit willechomen er sifrit ein edel riter guot
do wart im von dem gruoze wol gehohet sin muot.
er neig ir minnechlichen genade er ir bot
si twanch gen ein ander der seneden minne not.
mit lieben ougen blichen an ander sahen an
der herre vnd ouch div frouwe daz wart vil tavgen getan.
wart da wrìntliche getrutet ir vil wiziv hant
von herzenlieber minne des ist mir niht bechant.
doch wil ich niht gelouben daz ez wrde lam
zwei minne gerndiv herze heten anders missetan.
bi der svmerzite vnd gen des meyen tagen
dorft er niht mere in sime herze tragen.
so vil hoher vröude so er da gewan
do im div gie an hende die er ze trûte gerte han.
do dahte manich reke hey wer mir sam geschehen
daz ich ir gienge nebene als ich in han gesehen.
oder bi celigenne daz liez ich ane haz
er gediente noch nie reke nach einer kvniginne baz.
von swelher kvnige lande die geste komen dar
die namen algeliche wan ir zweier war.
ir wart erloubet kvssen den wertlichen man
im wart ze dirre werlde nie so liebe getan.
der kvnich von tenemarke sprach do sa cestunt
des vil hohen gruozes lit vil maniger wunt.
des ich da wol enpfinde von sifrides hant
got laze in nimmer me ze tenemarch in daz lant.
man hiez do allenthalben wichen von den wegen
der schoenen kriemhilde manigen küenen degen.
sach man zvchtechliche ze kirche mit ir gan
sit wart von ir gescheiden der vil wætliche man.
do gie si zuo dem mvnster ir volgete manich wip
do was ouch wol gezieret der kvneginne lip.
daz da hoher wnse maniger wart verlorn
si was ze ovgenweide manigem reke geborn.
vil kvme beite sifrit daz man da gesanch
er mohte sinen selden immer sagen danch.
daz im div was so wege die er in herzen truoch
ouch was er der schoenen holt von schvlden genuoch.
do si vz dem mvnstre nach messe chom gestan
man bat den degen küenen wider zuo ir gan.
erst begund im danchen div minneclike meit
daz er vor den reken so wichlichen streit.
nv lon iv got er sifrit sprach daz edel kint
daz ir daz habet verdienet daz iv die reken sint.
so holt in guoten triwen so ich si hore iehen
do begunde er minnechliche an froun kriemhilde sehen.
ich sol ivch immer dienen sprach sifrit der degen
vnd enwil min houbet nimmer ê gelegen.
ich enwerbe nach ir willen sol ich min leben han
daz muoz iv ze dienste min frou kriemhilt sin getan.
inre tagen zweluen der tage als islich
sach man bi dem degne die maget lobilich.
so si ze houe solde vor ir frivnden gan
der dienst wart dem reken durch groze liebe getan.
fröude vnde wnne vnd michelen schal
sach man tegeliche vor gvnthers sal.
darvze vnd ouch darinne vil manigen küenen man
ortwin vnd hagne grozer wunder vil began.
swes ieman pflegen solde des warn si bereit
mit volleclicher maze die helde vil gemeit.
des wurden von den gesten die rechen wol bechant
davon so was gezieret allez gvnthers lant.
die da wunde lagen die sah man da fur gan
si wolden kvrcewile mit dem gesinde han.
schirmen mit den schilden vnd schiezen manigen schaft
des hulfen in genuoge si heten michel chraft.
inder hochzite der wirt hiez ir phlegen
mit der beste spise er hete sich begwegen.
aller schlahte schande die ie kvnich gewan
man sach in friuntliche zuo sinen gesten gan.
er sprach ir guoten reken e ir scheidet hin
so nemet mine gabe also stet min sin.
daz ichz immer diene versmehet niht min guot
daz wil ich mit iv teilen des han ich vesten muot.
die von tenemarken sprachen sa zehant
ê wir wider riten heim in vnser lant.
wir gern steter schuone des ist vns reken not
wir han von iwren degnen manigen lieben frivnt tot.
livdgast geheilet siner wunden was
der voit von den sahsen nach strite wol genas.
eteliche toten si liezen da ze lant
do gie der kvnich gunther da er sifriden vant.
er sprach zuo deme reken nv rate wie ich tuo
vnser geste wellent morgen riten fruo.
vnd gerent steter suone an mich vnd an mine man
nv rata degen sifrit waz des guot si getan.
waz mir die herren bieten daz wil ich dir sagen
swaz funf hunder moere goldes mvgen tragen.
daz gebent si mir gerne wil ich si ledich lan
do sprach sifrit daz wer vbel getan.
ir svlt si ledechlichen hinnen lazen varn
vnd daz die reken edele furbaz bewarn.
vienthlichez riten her in iwr lant
des lat iv geben sicherheit beider herren hant.
des rates wil ich volgen da mit si riten dan
sinen vienden wart daz kvnt getan.
ir goldes gerte niemen daz si da buten ê
da heim ir lieben frivnden was nach den hermüeden we.
manigen schilt vollen man dar schazzes truoch
er teilte es ane wage sinen frivnden genuoch.
bi funfhvndert marken vnd eteslichen baz
gernot der vil küene riet gvnther daz.
vrlop si do namen also si wolden dan
do sach man die geste fur kriemhilde gan.
vnd ouch da frou uote div kvniginne saz
ez wrden nie degne mere gevrloubet baz.
herberge wurden lere do si dannen riten
doch bestuont deheime mit herlichen siten.
der kvnich mit den sinen vnd manich edel man
die sachman tegliche zuo chriemhilde gan.
vrloup nemen wolde ouch sifrit ein helt guot
er wande niht erwerben des er hete muot.
der kvnich sagen horte daz er wolde dan
giselher der iunge von der reise in gewan.
war woldet ir nv riten edel sifrit
belibet bi den reken tuot des ich iv bit.
bi gvnther dem kvnige vnd bi sinen man
hie sint vil schoene frouwen die man ivch sol sehen lan.
do sprach der starke sifrit so lat div ros stan
ich wolde sin geriten des wil ich abe gan.
vnd traget hin die schilde ich wolde sin celant
des hat mich giselher mit eren wol erwant.
sus beleip der küene durch frivnde lobe da
ia wær er in den landen ninder anderswa.
gewesen alse sanfte da von daz gesach
daz er nu tegeliche die schoenen kriemhilde sach.
durch ir vnmazen schoene der herre da beleip
mit maniger chvrzwile man nu die zit vertreip.
wan daz in twanch ir minne div gap im diche not
darvmbe sit der küene lac uil iemerlichen tot.
wie gvnther gen isenlande nach prvnhilt fuor
iteniwiv mære sich huoben vber rin
man seite daz da were manich magedin.
der dahte im eine werben des kunich gvnthers muot
daz dvhte sine rechen vnd die herren alle guot.
ez was ein kvniginne gesezzen vber se
ir geliche was deheiniv me.
si was vnmazen schone vil michel was ir kraft
si schoz mit snellen degnen vmbe minne den schaft.
den stein warf si verre darnach si witen spranch
swer ir minne gerte der muose ane wanch.
driv spil an gewinnen der vrowen wol geborn
gebrast im an eime er het daz houbet verlorn.
des hete div iunchfrowe vnmazen vil getan
daz vernam bi dem rine ein riter wol verstan.
der wande sine sinne an daz schoene wip
darumbe helde vil muosen sit verliesen den lip.
do sprach der voit von rine ich wil an den se
hin zuo prvnhilde swie ez mir erge.
ich wil vmb ir minne wagen den lip
den wil ich verliesen sin werde min wip.
daz wil ich wider raten sprach do sifrit
ia hat div kvniginne so vreislichen sit.
swer ir minne wirbet daz ez in hohe stat
des mvget ir der reise haben guoten rat.
so wil ich iv daz raten sprach do hagene
ir bitet sifrit mit iv ce tragene.
die vil starken reise daz ist nu min rat
sit ime daz ist kundech wie ez vmb die frouwen stat.
er sprach wil du mir helfen edel syfrit
die minnechlichen werben tuo des ich dich bit.
vnd wirt mir ze trûte daz minnechliche wip
ich wil durch dinen willen wagen ere vnde lip.
des antwrte sifrit sigmundes sun
gist dv mir din swester so wil ich ez tuon.
die schonen chriemhilde ein kvniginne her
so gere ich niht lones nach minen arbeiten mer.
daz lobe ich sprach gvnther sifrit an din hant
vnd kumet die schoene prvnhilt in daz lant.
so wil ich dir ze wibe mine swester geben
so maht du mit ir immer vroliken leben.
des swuoren si do eide die reken vil her
des wart ir arbeite verre dester mer.
ê daz si die frouwen brahten an den rin
des müesen die kuonen sit in grozen noten sin.
sifrit muose fuoren die kappen mit im dan
die der helt küene mit sorge gewan.
ab eime getwerge daz hiez albrich
sich garten zuo der verte reken küene vnd rich.
also der starke sifrit die tarnkappe truoch
so het er darinne krefte genuoch.
zwelf manne sterke zuo sin selbes lip
er warp mit grozen listen daz herliche wip.
òch was div tarnhût also getan
daz darinne worhte ein islich man.
swaz er selbe wolde daz in nieman sach
da mit gewanner prvnhilde da von im leide gesach.
nv sage mir degen sifrit ê min vart erge
daz wir mit vollen eren komen an den se.
svln wir reke fuoren in prunhilde lant
drizech tusent degen die weren schier besant.
der gesellen bin ich einer der ander soldv wesen
der drite daz si hagne wir sulen wol genesen.
der vierde daz si danchwart der vil küene man
tvsent man mit strite geturren nimmer vns bestan.
div mære wesse ich gerne sprach der kunich do
ê wir hinnen füern des wer ich harte fro.
waz wir chleider solden vor prunhilde tragen
div uns da wol zamnen sifrit daz solt du mir sagen.
kleit daz aller beste daz ieman bevant
treit man zallen citen in prvnhilde lant.
des sulen wir richiu kleider vor der frouwen tragen
daz wirs iht haben schande so man div mære hore sagen.
do enbot er siner swester daz er se wolde sehen
vnd der degen sifrit e daz was geschehen.
do hete sich div schoene ze lobe wol gekleit
daz die herren chomen daz was in mezlichen leit.
nv was ovch ir ingesinde geciert als im gezam
die fvrsten komen beide do si daz vernam.
do stuont si von dem sedele mit zvhten si do gie
da si den gast vil edelen vnd ouch ir bruoder enphie.
si willekomen bruoder vnd der geselle sin
div mere ich weste gerne sprach daz meidin.
waz ir herren woldet sit ir ze houe gat
lat ir mich hoeren wie ez iv edelen reken stat.
do sprach der kvnich gvnther frouwe ich wilz iv sagen
wir muozen michel sorge bi hohme muote tragen.
wir wellen hubschen riten verre in fremdiv lant
wir solden zuo der reisen haben cierlich gewant.
nv sicet lieber bruoder sprach daz kvniges kint
lat mich rehte hoeren wer die frouwen sint.
der ir gert ze minne in ander kvnige lant
die vzderwelten nam si beide bi der hant.
si gie mit in beiden da si ê da saz
uof matraze riche ich wil wizzen daz.
geworht mit guoten bilden mit golde wol erhaben
si mohten bi den frouwen guot kurtzwile haben.
friuntliche bliche vnd guotlichen sehen
des mohte von in beiden harte vil geschehen.
er truoch si in dem herzen si was im so der lip
sit wart div schoene chriemhilt des kuonen sifrides wip.
do sprach div iunchfrouwe nu merket was ich sage
ich han selbe siden nv schafet daz man trage.
gesteine vns uof den schilden so wurken wir div chleit
des willen was do gvnther vnd ouch sifrit bereit.
wer sint die gesellen sprach div kvnigin
die mit iv gecleidet ce hove sulen sin.
er sprach ich selbe vierde zwene mine man
danchwart vnd hagne ze hove svlen mit mir gan.
frouwe merket rehte waz ich iv sage
daz ich selbe vierde ze vier tagen trage.
ie drier hande chleider vnd also guot gewant
daz wir ane schande rumen prvnhilde lant.
mit guotem vrloube die herren schieden dan
do hiez ir ivnchfrouwen drizech meide gan.
vz ir kemenaten div schoene kvnigin
die zuo solhem werke hetet grozlichen sin.
die arabischen siden wiz also der sne
vnd von zazamanch der grüenen so der chle.
darin si leiten steine des wurden guotiv kleit
selbe sneit si chriemhilt div herliche meit.
von fremder vische hûten bezoch wol getan
die ze sehenne waren den lvten fremde dan.
die dachten si mit siden so si si solden tragen
nv hoeret wunder von der liehten wete sagen.
von marroch dem lande vnd ouch von cybian
die aller besten siden die ie mer gewan.
deheines kvniges kvnne der heten si genuoch
wol lie daz schinen chriemhilt daz si in holden willen truoch.
sit si der hohen verte heten nv gegert
hermine vedern duhten si vil wert.
darobe pfelle lagen swarz alsam ein kol
daz noch snellen helden zeme in hochciten wol.
vz arabischem golde vil gesteines schein
der frouwen vnmuoze was niht ze chlein.
inre siben wochen bereiten si div kleit
do was ouch gewæfen den guoten reken bereit.
do si bireit waren do was in uf den rin
gemachet flizeklichen ein starkez schiflin.
daz si tragen solde nider an den se
den edelen iunchfrouwen was von arebeiten we.
nach den hergesellen wart bote sa gesant
ob si wolden schouwen niwez ir gewant.
ob ez den helden were ze kvrtz oder ze lanch
ez was ze rehter maze des seiten si den frouwen danch.
vil michel danken wart da niht verdeit
do gerten vrlobes die reken vngemeit.
in riterlichen zvhten die herren taten daz
des wrden liehtiv ovgen von weinen truobe vnd naz.
si sprach vil lieber pruoder ir mohtet noch bestan
vnd wurbet ander frouwen daz hiez ich wol getan.
vnde da iv niht enstvnde enwage so der lip
ir muget hie nahen vinden ein als hoch geborn wip.
ich wene in sagte daz herze daz in da von geschach
si weinten al geliche swaz ieman gesprach.
ir golt in vor den brusten wart von træhen sal
die vielen in genote von den ougen ze tal.
si sprach er sifrit lat iv bevolhen sin
uof triwe vnd uof genade den lieben bruoder min.
daz im iht werre in prvnhilde lant
daz lobte der vil küene in chriemhilde hant.
do sprach der degen riche ob mir min lip bestat
so sultier aller sorge frouwe haben rat.
ich bringe iv in gesvnden wider an den rin
daz wizet sicherlichen do neig im daz schone megdin.
ir golt varwen schilde man truoch in uof den sant
vnde brahte in zuo zin allez ir gewant.
ros hiez man in ziehen si wolden riten dan
da wart von schoenen frowen michel weinen getan.
do stuenden in div venster diu minneclichen kint
ir schif mit dem segele ruorte ein hoher wint.
die stolcen hergesellen sazen an den rin
do sprach der kvnich gunther wer sol schifmeister sin.
daz wil ich sprach sifrit ich kan ivch uof der fluot
hinnen wol gefuorn daz wizet helde guot.
die rehten wazzerstraze sint mir wol bechant
si schieden froliche vz burgonden lant.
sifrit do balde eine schalten gewan
von stade er schieben vaste began.
gvnther der küene ein ruoder selbe nam
do huoben sich von lande die snellen riter lobesam.
si fuorten riche spise dar zuo guoten win
den besten den man kvnde vinden vmben rin.
ir ros stuonden ebene si heten guot gemach
ir schif giench ouch ebene lucel leides in gesach.
ir starken segelseil wurden in gestraht
si fuoren zweinzech mile end ez wurde naht.
mit eime guoten winde nider gein dem se
ir starkez arbeiten tet sit schuonen frouwen we.
an dem zwelften morgen so wir horen sagen
heten si die winde verre dan getragen.
gen isensteine in prvnhilde lant
daz was niemen mere wan sifride bechant.
do der kvnich gvnther so vil der bvrge sach
vnd ouch die witen marke wie balde er do sprach.
saget mir frivnt her sifrit ist iv daz bekant
wes sint die bvrge vnd daz herliche lant.
des antwrte sifrit ez ist mir wol bekant
ez ist prunhilde burge vnde lant.
vnd isenstein div veste als ir mich hoere iehen
da mvget ir hivte schoener frouwen vil gesehen.
ich wil iv helden raten ir habet einen muot
ir iehet geliche ia dunket ez mich guot.
swenne wir noch hivte fur prunhilde gan
so muozen wir mit sorgen vor der kuniginne stant.
so wir die minneclichen bi ir gesinde sehen
so svlt ir helde mære wan einer rede iehen.
gvnther si min herre vnd ich sin man
des er da hat gedingen daz wirt allez getan.
des waren si bereite des er si loben hiez
durch ir ubermuote deheiner ez niht liez.
si iahen swes er wolde da von in wol gesach
do der kvnich gvnther prvnhile sach.
wie gvnther prvnhilde gewan
in der selben zite do was ir schif gegan.
der bvrch also nahen do sach der kvnich stan.
oben in den venstren manich schoene meit
daz ersi niht erkande daz was im werlich leit.
er fragte sifriden den gesellen sin
ist iv iht daz kvnde ob disiv magedin.
die dort nider schowent gen vns vf die fluot
swie ir herre heize si sint vil hohe gemuot.
do sprach der herre sifrit nu sult ir tovgen spehen
vnder den iunchfrowen vnde sult mir danne iehen.
welhe ir nemen woldet hetet irs gewalt
daz tuon ich sprach gunther ein riter küene vnde balt.
ich sihe ir eine in einem venster stan
in snewizer wete div ist so wol getan.
die wellent miniv ougen durch ir schoenen lip
ob ich gewalt des hete si müese werden min wip.
dir hat erwelt vil rehte diner ougen schin
ist ist div edel prunhilt daz schone magedin.
nach der din herze ringet din sin vnd ouch din muot
alle ir geberde dunket gvnther guot.
do hiez div kvniginne vz den venstren stan
ir herliche meide si solden da niht stan.
den fremden an ze sehenne des waren si bereit
waz do die frovwen taten daz ist vns sider geseit.
gen den vnkvnden strichen si ir lip
des ie site heten watlichiv wip.
an div engen venster komen si gegan
da si die helde sahen daz was dvrh schowen getan.
rehte in einer maze den helden vil gemeit
von sne blanker varwe ir ros vnd ouch ir cleit.
waren vil geliche ir schilde wol getan
die lvhte von den handen den wetlichen man.
ir satel wol gesteinet ir furbuoge smal
si riten herliche fur prunhilde sal.
daran hiengen schellen von lihtem golde rot
si chomen zuo dem lande als ez ir ellen in gebot.
mit im kom do danchwart vnd ouch hagne
wier horen sagen wie die degne.
von rabenswarzer varwe truogen richiv kleit
ir schilde waren niwe michel guot vnde breit.
von india dem lande sach man si steine tragen
do kos man an ir wæte vil herlichen wagen.
si liezen an huote daz schifel di der fluot
sus riten zuo der burge die helde küene vnde guot.
sehs vnd ahzech turne si sahen drinne stan
dri palas wite vnd einen sal wol getan.
von edelem marmelsteine gruone alsam ein gras
darinne selbe prvnhilt mit ir ingesinde was.
div burch was entslozen vil wite vf getan
do liefen in enkegen die prvnhilde man.
vnd enphiengen die geste in ir frouwen lant
ir ros hiez man behalden vnd ir schilde vor der hant.
do sprach ein kamerere gebet vns div swert
vnd die liehten brvnne des sit ir vngewert.
sprach von troien hagne wir wellens selbe tragen
do begvnde sifrit den hovesite sagen.
in dirre burch phliget man daz wil ich iv sagen
daz neheine geste svlen wafen tragen.
lat si tragen hinnen daz ist wol getan
der volgte vngerne hagne gvnthers man.
man hiez den gesten schenken vnd schafen guot gemach
manigen snellen rechen man ze hove sach.
in furstlicher wete allenthalben gan
doch wart michel schouwen an die küenen getan.
ir svlt mich lazen hoeren sprach diu kvnigin
wer die vnkvnden reken mvgen sin.
die dort sihe so herliken stan
vnd durch wes liebe die helde her gevarn han.
do sprach ein ir gesinde frouwe ich mach wol iehen
daz ich ir deheinen mer habe gesehen.
wan sifride geliche einer darunder stat
den svlt ir wol enpfahen daz ist frouwe min rat.
do sprach div kvniginne nv brinch mir min gewant
vnd ist der starke sifrit komen in min lant.
durch willen miner minne ez gat im an den lip
ich furhte in niht so sere daz ich werde sin wip.
prunhilt div schone wart schiere wol gekleit
do gie mit ir dannen manigiv schoniv meit.
wol hvndert oder mere gezieret was ir lip
die gesten wolden schouwen div wetlichen wip.
da mite giengen degne vz islant
prvnhilde reken die truogen swert enhant.
funfhvndert oder mere daz was den gesten leit
do stuonden von dem sedele die küenen helde gemeit.
do div kvneginne sifriden sach
zuo dem gaste si zvhtechlichen sprach.
sit willekomen her sifrit her in dizze lant
waz meint iwer reise daz het ich gerne bechant.
vil michel genade frou prvnhilt
daz ir mich ruochet gruozen fursten tohter milt.
vor disem edeln reken der hie vor mir stat
wan der ist min herre der ern het ich gerne rat.
er ist kvnich ze rine was solich sagen mer
durch dine liebe sin wir gevarn her.
er wil dich gerne minnen swaz im da von geschiht
bedenke dichs becite er lat dich sin niht.
er ist geheizen gunther ein kvnich rich vnd her
erwurb er dine minne schone gert er nih mer.
durch dich mit im ich her gevarn han
werer niht min herre ich hetez nimmer getan.
si sprach er ist din herre vnd du sin man
wil er min geteiltiv spil also bestan.
behabe er die meisterschaft so wird ich sin wip
gewinne aber ich ez get iv allen an den lip.
do sprach von trony hagne frouwe lat vns sehen
iwer spil geteiltiv end iv muoste iehen.
gvnther min herre da muoz ez herte sin
er trowet wol erwerben ein alse schuone kvnigin.
den stein sol er werfen vnd springen darnach
den ger mit mir schiezen lat iv sin niht ze gach.
ir mvget hie wol verliesen die ere vnd ouch den lip
des svlt ir ivch bedenken sprach daz minnechliche wip.
sifrit der snelle zuo deme kvnige trat
allen sinen willen er in reden bat.
gen der kvniginne er sold an angest sin
ich sol dich wol behüeten vor ir mit den listen min.
do sprach der kvnich gvnther kvneginne her
nv teilt swaz ir gebietet vnd werez dannoch mer.
ich bestvend ez allez dvrch iwren schoenen lip
min houbet ich verlivse ir enwerdet min wip.
do div kvniginne sin rede vernam
der spile bat si gahen als ir daz gezam.
si hiez ir ze strite bringen ir gewant
ein brunne von golde vnd einen guoten schildes rant.
ein wafen hemde sidin leite an div meit
daz in deheime strite wafen nie versneit.
von pfelle vz der libya ez was wol getan
von porten lieht gewurhte schein liehte daran.
die zit wart den reken in gelfpe vil gedruot
danchwart vnd hagne waren vngefruot.
wi ez dem kvnige ergienge des sorgte in der muot
si dahten vnser reise ist vns gesten niht ze guot.
die wile was ouch sifrit der wetliche man
end ez ieman wesse zuo dem schife gegan.
da er sin tarnkappe verborgen vant
darin slovf er schiere do was er niemen bechant.
er ilte hin widere do sach er reken vil
da div kvniginne teilte ir hohiv spil.
da gie er tovgenlichen daz in da niemen sach
aller di da waren von listen daz geschach.
der rinch was beceiget da soldez spil geschehen
vor manigen küenen reken die daz solden sehen.
wol siben hvndert sach man wafen tragen
swem da gelvnge daz si die warheit solden sagen.
do was ouch chomen prunhilt gewafent man die vant
sam obsi wolde striten vm elliv kvniges lant.
ia truoch si obden siden manigen goldes zein
darunder minnechlichen ir liehtiv varwe schein.
do kom ir gesinde vnd truogen dar zehant
von alrotem golde einen schildesrant.
mit stal herten spangen michel vnd breit
darvnder spilen wolde div uil minnechliche meit.
der meide schilde vezel ein edel borte was
daruof lagen steine grüene alsam ein gras.
der luhte manigerleye mitschine widerz golt
er muoste wesen küene dem div frouwe wurde holt.
der schilt was vnder bukeln als vns daz ist geseit
drier spannen diche den tragen solde div meit.
von stale vnd ouch von golde rich er was genuoch
den ir kamerere vierde selbe kome getruoch.
also der degen hagne den schilt dar tragen sach
mit grimmen muote der helt von trony sprach.
wa nv kvnich gunther wi verliesen wir den lip
der ir da gert div ist des tivvels wip.
do truoch man der frouwen swære vnde groz
einen vil scharfen ger den si ze allen ziten schoz.
starch vnd vngefüege michel vnde breit
der ze sinen eken vil freislichen sneit.
von des gers swere hoeret wunder sagen
vierdehalp messe was dazuo geslagen.
den truogen kuone dri prunhilde man
gvnther der edele darvmbe sorge gewan.
do sprach hagnen bruoder der küene danchwart
mich riwet innerchlichen disiv hovevart.
nv hiezen wir ie reken wie fliesen wir den lip
svln vns in disem lande nv verderben div wip.
mich müet harte sere daz ich kom in daz lant
hete min bruoder hagene sin wafen ander hant.
vnd ouch ich daz mine so mohten samfte gan
mit ir ubermüete alle prunhilde man.
vvir solden vngevangen wol rumen dice lant
sprach sin bruoder hagene het wir daz gewant.
des wir ze not bedurfen vnd div swert vil guot
so wurde wol gesenftet der schoenen frouwen vbermuot.
wol horte div maget edele waz der degen sprach
mit smielindem mvnde si vberahsel sach.
nv er dvnket sich so chuone so traget in ir gewant
ir vil scharfen wafen gebet den helden an die hant.
do si div swert gewunnen so div meit gebot
der vil kuone danchwart von freuden wart rot.
nv spilen swez si wellen sprach der küene man
gvnther ist vnbetvngen sit wir vnser wafen han.
brvnhilde sterke grozlichen schein
man truoch ir zuo dem ringe anen swern stein.
groz vnd vngefuoge michel vnde wel
in truogen küene zwelfe der küenen helde vnd snel.
den warf si ze allen ziten so si den ger verschoz
der burgonden sorge was vil harte groz.
wafen sprach hagne waz hat der kunich ze trvvt
ia sol si in der helle sin des vbelen tivvels bruot.
an ir vil wize arme si die ermel want
si begvnde vazzen den schilt an der hant.
den ger si hohe zvchte do gie ez an den strit
die ellenden geste vorhten prunhilde nit.
vnd were im sifrit niht da ze helfe komen
so hete si gvnthere sinen lip benomen.
er gie dar tovgenliche vnd ruort im sine hant
gvnther sine liste harte sorchlich ervant.
er sprach gip mir von handen den schilt la mich tragen
vnd merke rehte waz dv mich hoerest sagen.
nv habe dv die gebærde div werch wil ich began
do er in bekande ez was im liebe getan.
do schoz vil kreftichlichen div herliche meit
vf einen schilt niwen michel unde breit.
den truoch an siner hende daz siglinde kint
daz fivr spranch von stale sam ez wate der wint.
des starken gers snide al durch den schilt gebrach
daz man daz fiuuer lougen vz den ringen sach.
des svzzes beide struochten die kreftige man
wan div tarnkappe si weren tot da bestan.
sifride dem küene von mvnde brast daz bluot
vil balde spranch er widere do nam der helt guot.
den ger den si geschozen im hete durch den rant
den schoz do hin wider des starken sifrides hant.
daz fiwer stoup vz ringen als obez tribe der wint
den ger schoz mit ellen daz sigmvndes kint.
si mohte mit ir krefte des schuzes niht gestan
ez enhete nimmer der kunich gunther getan.
brunhilt div schoene balde vf spranch
edel riter gvnther des schuzzes habe danch.
si wande daz erz hete mit siner kraft getan
nein si hete gevellet ein verre kreftiger man.
do gie si hin balde zornich was ir muot
den stein huop vil hohe div edel maget guot.
si swanch in kreftechliche verre von der hant
do spranch si nach dem wurfe daz luote erklang ir gewant.
der stein was gevallen zwelf klafter dan
den wrf brach mit sprvngen diu maget wolgetan.
dar gie der snelle sifrit da der stein gelach
gvnther in wegete der helt des wurfes pflach.
sifrit was küene kreftich vnde lanch
den stein warf er verrer dar zuo er witer spranch.
von sinen schoenen listen het er kraft genuoch
daz er mit den sprvnge den kvnich gvnther truoch.
zuo ir ingesinde ein teil si lûte sprach
do si ze ende des ringes den helt gesunden sach.
balde komet her naher mage vnde mine man
ir svlt kvnich gvnther alle werden vndertan
do leiten die vil kuonen div wafen von der hant
si buten sich ze fuozen von burgonden lant
gvnther dem richen vil manich kuoner man
si wanden er hete mit siner kraft div spil getan.
er gruoztes minechliche ia was er tvgenden rich
do man im bi der hende div maget lobelich.
si erlobte im daz er solde haben da gewalt
des freuten sich die degne vil küene vnde balt.
si bat den riter edele mit ir dannen gan
in den palas witen also daz wart getan.
do erbot manz den reken mit dienste dester baz
danchwart vnd hagne muosen lazen ane haz.
sifrit der snelle wise er was genuoch
sin tarnkappe er ze behalten truoch.
do gie er hin wider da manich frouwe saz
da er vnd ander degne alles leides vergaz.
so wol mich dirre mere sprach sifrit der degen
daz iwer hohverten also ist gelegen.
daz iemen lebet der iwer meister mvge sin
nv svlt ir maget edel uns hinnen volgen an den rin.
do sprach div wolgetane des mak niht ergan
ez muozen ê bevinden maget vnde mine man.
ia mag ich also lihte gerumen niht min lant
die minen beste frivnde müezen werden ê bestan.
do hiez si boten riten allenthalben dan
si besande ir frivnde mage vnde man.
die bat si ze isensteine komen vnerwant
vnd hiez in geben allen rich unde herlich gewant.
si riten tegeliche spate vnde fruo
prunhilde burge scharhafte zuo.
iaria sprach hagene waz haben wir getan
wir erbeiten hie vbele der schoene brunhilde man.
so si nu mit ir krefte koment in daz lant
der kvniginne wille ist vns vnbekant.
waz obsi also zvrnet daz wir sin verlorn
so ist div maget edel vns ze grozen sorgen geborn.
do sprach der starke sifrit daz sol ich vnder sten
des ir da habet sorge des laze ich niht ergen.
ich sol in helfe bringen her in dizze lant
von vzerwelten reken die iu noch nie wurden bechant.
ir svlt nach mir niht vragen ich wil hinnen varn
got müese iwer ere die zit wol bewarn.
ich kuome schiere widere vnd bringiv tusent man
der aller besten degne der ich kvnde ie gewan.
so sit et niht ze lange sprach der kvnich do
wir sin iwer helfe billichen vro.
sprach ich kvme widere in vil kvrzen tagen
ir mich habet gesendet sult ir der kuniginne sagen.
wie sifrit nach den nibelvngen fvr
dannen gie do sifrit zer porten vf den sant
in siner tarnkappe da er ein schifel vant.
daran so stuont vil tougen daz sigmvndes kint
er fuort ez balde dannen als ob ez were der wint.
den schifmeister niemen sach daz schifel sere vloz
von sifrides kreften die waren also groz.
si wanden daz ez fuorte ein svnder starker wint
nein ez fuorte sifrit der schoenen siglinde kint.
bi des tages cite vnd bider einen naht
kom er zeime lande mit michelr kraft.
hvndert langer raste vnd dannoch lihte baz
daz hiez niblvnge da er den grozen hort besaz.
der helt fuor alleine vf einen wert bereit
daz schif geband vil balde der riter vil gemeit.
er gie zuo eime berge darufe ein burch stuont
vnd suchte herberge so die wegemude tuont.
do kom er fur die porten verslozen im div stuont
ia huoten si ir êrn so noch die lute tuont.
anz tor begvnde bozen der vnkvnde man
daz was wol behuotet do vant er innerthalben stan.
einen vngefüegen der der burch phlach
bi dem zallen ziten sin gewefen lach.
der sprach der ist der bozet so vaste an daz tor.
do wandelte sine stimme der küene sifrit dauor
vnd sprach ich bin ein reke entsliuz vf daz tor.
ich erzvrne eteslichen noch hivte da uor.
der gerne sampfte lege vnd hete sin gemach
daz muote den portenere do daz sifrit gesprach.
nv hete der rise küene sin gewafen an getan
sinen helmen vf sin hovbet der vil starke man.
den schilt vil balde zvchte daz tor er vf swief
wie rehte gremliken er do an sifriden lief.
wi er getorste wechen so manigen küenen man
da wrden slege swinde von siner hant getan.
do begund im schirmen der herlike gast
doch schuof der portenere daz im sin spenge zebrast.
von einer isensteine des gie dem helde not
ein teil begvnde fvrhten der helt den grimmen tot.
do der portenere so kriftechlichen sluoch
darvmbe was im weg der herre sifrit genuoch.
si striten also sere daz al div burch erchal
do horte man daz diezen niblungen sal.
er twanch den portenere daz er in sit gebant
div mere wrden kvnde in al der niblunge lant.
so horte daz striten verre durch den perch
albrich der kuone ein wildez getwerch.
er wafende sich balde vnde lief da er da vant
disen gast vil edel da er den risen vaste gebant.
albrich was kuone dar zuo starch genuoch
helm vnde ringe er an dem libe truoch.
vnd eine geisel swere von golde an siner hant
do lief er harte swinde da er sifriden vant.
siben chnoepfe swere hiengen vor daran
da mit er vmb die hende den schilt dem küenen man.
sluoch so biterlichen daz im des vil zebrast
des libes kom in sorge do der wetliche gast.
den scherm er von der hende gar zebrochen swanc
do stiez er in die scheide ein wafen daz was lanc.
sinen kamerere wold er niht slahen tot
er schonde siner lûte als im tvgent daz gebot.
mit starken sinen handen lief er albrichen an
vnd vie bi dem barte den alt grisen man.
er zogte in vngefüege daz er vil lûte erschre
zvht des iungen heldes tet albriche we.
lute rief der küene nv lazet mich genesen
vnd moht ich iemens eigen an einen reken wesen.
dem swoer ich des eide ich wær im vndertan
ich diende iv ê ich stvrbe sprach der listige man.
er bant ouch albrichen sam den risen ê
die sifrides krefte taten im vil we.
daz twerch begvnde vragen wie sit ir genant
er sprach ich heize sifrit ich wande ich were iv wolbechant.
so wol mich dirre mere sprach albrich daz getuuerch
nu han ich wol erfvnden div herlichen werch.
daz ir von waren schvlden mvget landes herre wesen
ich tuon swar ir gebietet daz ir lat mich genesen.
do sprach der herre sifrit ir svlt vil balde gan
vnd bringet mir der besten reken die wir han.
tvsent niblunge daz mich die hie gesehen
so wilich iv leides lazen hie niht geschehen.
dem risen vnd albriche lost er do div bant
do lief albrich balde da er die rechen vant.
sorgende wachete er der niblvnge man
er sprach wol uof ir helde ir svlt ze sifride gan.
si sprvngen von den beten vnd waren vil bereit
tvsent riter snelle die wrden wol gekleit.
si giengen da si funden sifriden stan
da wart ein schoene gruozen ein teil mit werchen getan.
vil rechen was enzvndet man schancte im lutertranch
daz si komen schiere er seit ins allen danch.
er sprach ir svlt hinnen mit samt mir uber fluot
des vant er vil bereit di helde kuone vnde guot.
wol drisech tusent reken waren schiere komen
vz den wurden tvsent der besten do genomen.
den brahte man ir helme vnd ander ir gewant
wan er si fueren wolde in daz bruonhilde lant.
er sprach ir guoten ritere daz wil ich iv sagen
ir svlt vil kleider richiv daze hove tragen.
wan vns da sehen müesen vil minnechlichiv wip
darvmbe svlt ir zieren mit guoter wete den lip.
an einem morgen fruo huoben si sich dan
waz sneller geverten sifrit do gewan.
si fuorten ros div guoten vnde herlich gewant
si komen weigerlichen in daz pruonhilde lant.
do stuonden in den cinnen div minnechlichen kint
do sprach div kvnniginne weiz ieman wer di sint.
die ich dort sihe fliezen so verre vf dem se
si füerent segel wize die sint noch wizer danne sne.
do sprach der kvnich von rine ez sint mine man
die het ich ander verte hie nahen bi verlan.
die han ich besendet die sint nv frowe chomen
der herlichen geste wart mit zuohten war genomen.
do sach man sifriden vor in eime schife stan
in herlicher wæte vnd ander manigen man.
do sprach div kuniginne her kvnich ir sult mir sagen
sol ich die geste gruozen oder sol ichz verdagen.
er sprach ir svlt enkegne in fur daz palas gen
ob ir si sehet gerne daz si daz wol versten.
do tet div kvneginne als ir der kvnich riet
sifriden mit dem gruoze von den anderen schiet.
man schuof in herberge vnd behielt in ir gewant
do was so vil geste komen in daz lant.
daz si sich allenthalben drungen mit den scharn
do wolden die vil küenen heim zen burgonden varn.
do sprach div kvniginne ich wold im wesen holt
der geteilen kvnde min silber vnd min golt.
min vnd des kvniges gesten des ich so vil han
do antwurte danchwart des küenen giselhers man.
vil edel kvnneginne lat mich der sluzel pflegen
ich truowez so geteilen sprach der küene degen.
swaz ich erwerbe schande die lat min eins sin
daz er milte wære daz tet er grozlichen schin.
do sich hagnen bruoder der slûzle vnder want
so manige riche gabe bot des heldes hant.
der ein march gerte dem wart so vil gegeben
daz die armen alle muosen frolichen leben.
wol bi hvndert phvnden gab er ane zal
genuoge in richer wæte giengen vor dem sal.
die nie dauor getruogen so herlichiv kleit
daz gevriesch div kvnniginne ez was ir swere vnde leit.
do sprach div kuneginne her kvnich ich het des rat
daz iwer kamerere mir wil miner wat.
lazen niht beliben er swendet gar min golt
derz noch vnderstüende dem wold ich immer wesen holt.
do sprach von trony hagne frouwe iv si geseit
ez hat der kvnnech von rine golt vnde kleit.
also vil ce gebenne daz wir des haben rat
daz wir von hinnen füeren iht der prunhilde wat.
nein durch min liebe sprach div kvnnegin
nv lat mir erfullen zweinzech leitschrin.
von golde vnd ouch siden daz geben sol min hant
so wir uberkomen heim in der bvrgonden lant.
mit edelem gesteine ladete man ir div schrin
ir selber kamerere da mite muoste sin.
si wold ez niht getrouwen den giselhers man
gvnther vnd hagne darvmbe lachen began.
do sprach div iunchfrowe wem laz ich miniv lant
div sol ê hie bestiften min vnd iwer hant.
do sprach der kvnich edele nv heizet her gan
der iv dar zuo gevalle den sul wir voget wesen lan.
ein ir hohsten mage diu frowe bi ir sach
er was ir muoter bruoder zuo dem div maget sprach.
nv lat iv sin beuolhen min burge vnd ouch ir lant
si rihten sich ze verte man sach si riten ouf den sant.
si fuorte mit ir dannen sehs vn ahcech wip
darzuo hvndert meide vil schoene was der lip.
svmten sie niht langer si wolden gahen dan
die si deheime liezen hei waz der weinen began.
in tugentlichen zvhten div frowe rovmte ir lant
si kvste ir næstiu friunt die si bi ir vant.
mit guotem urlovbe si chomen vf den se
zuo ir vater lande kom diu frouwe nimmer me.
man horte uf ir verte maniger hande spil
aller kurzewile der heten si vil.
òch kom in zuo ir reise ein rehter wazzer wint
si fuoren von dem lande daz beweinde maniger muoter kint.
doch wolt si den herren niht minnen vf der vart
ez wart ir kvrzwile vnze in ir hûs gespart.
ze wormez zuo der bvrge an eine hohzit
dar si vil frovden rich komen mit ir helden sit
wie sifrit ze wormz gesant wart.
do si gevaren waren volle niun tage
do sprach von trony hagne nv hoeret waz ich sage.
wir sumen vns mit den mere ze wormez an den rin
iwer boten solden nv ze bvrgonden sin.
do sprach kvnich gvnther ir habet war geseit
vns were ze der verte niemen so bereit.
als ir friunt hagne nv ritet in min lant
vnser hovereise tuot in nieman baz bechant.
nv bitet sifriden füeren die botschaft
der kan si wol gewerben mit ellenhafter kraft.
verseit er iv die reise ir svlt mit guoten siten
durch iwer swester liebe der ferte in friuntlichen biten.
er sande nach dem rechen der kom do man in vant
er sprach sit wir nahen heim in miniv lant.
so sold ich boten senden der lieben swester min
vnd ovch miner muoter daz wir nahen an den rin
er sprac ir sult riten durch den willen min.
vnd ovch durch kriemhilde daz schoene magedin
daz ez mit mir verdiene div herliche meit
do daz ehorte sifrit do was der reke vil bereit.
enbietet swaz ir wellet des niht verdaget
ich wil ez werben gerne durch die schoene maget.
zwiv sol ich die verzihen die ich in hercen han
durch si swaz ir gebietet daz ist allez getan.
so saget uoten der richen kvnigen.
daz wir an dirre verte hohes muotes sin
lat wizzen mine bruoder wie wir geworben han
ir sult ouch vnser frivnde disiv mere horen lan.
mine schoene swester svlt ir niht verdagen
ir svlt ir brunhilde vnd minen dienest sagen.
vnd ouch dem gesinde vnd allen minen man
darnach ie ranch min herze wol ich daz verendet han.
vnd saget ortwine dem lieben neuen min
daz er heize rihten sidel an den rin.
vnd ander mine mage die solman wizzen lan
ich wil mit prunhilde groz hochgecite han.
vnd saget miner swester so si habe vernomen
daz ich mit minen gesten si ce lande komen.
daz si wol enphahe die truotine min
daz wil ich immer diende umbe kriemhilde sin.
sifrit der herre balde urlop nam
vrouwen prunhilde als im daz wol gezam.
vnd zallem ir gesinde do reit er an den rin
ez enkvnde in dirre werlde ein bote beser niht gesin.
mit vier vnd zweinzech reken ze wormz er do reit
des chvniges kom er ane do daz wart geseit.
allez daz gesinde muote iamers not
si vorhten daz ir herre dort beliben were tot.
si erbeizten von den rossen hohe stuont ir muot
schiere chom in giselher der iunge kvnich guot.
vnd gernot sin bruoder wie balde er do sprach
do er den kunich gunther niht bi sifride sach.
sit willechomen her sifrit ir sult mich wizzen lan
war ir minen bruoder den kvnich habet getan.
prûnhilde sterke in wæn vns habe benomen
so wert ir hohiu minne vns ze grozen schaden chomen.
die angest lat beliben iv und den magen sin
enbivtet sinen dienst der hergeselle min.
den lie ich wol gesunden er hat mich iv gesant
daz ich sin bote were mit mæren her in iwer lant.
ir svlt daz ahten schiere swie so daz gesehe
daz ich die kuneginne vnd iwer swester sehe.
die sol ich lazen horen waz in enboten hat
gvnther vnd prunhilt ir dinch in beiden hohe stat.
do sprach der iunge giselher da svlt ir zuo in gan
da habet ir miner swester liebe an getan.
si treit vil michel sorge vmbe den bruoder min
diu meit sihet iu gerne des wil ich iwr burge sin.
do sprach der herre sifrit swa ich ir dienen kan
daz sol willeclichen mit triwen sin getan.
wer seit nu den frowen daz ich wil dar gan
des wart do bote giselher der vil wetliche man.
giselher der ivnge zuo siner muoter sprach
vnd ouch zuo siner swester da er si beide sach.
vns ist komen sifrit der helt vz niderlant
in hat min bruoder gvnther her ze rine gesant.
er bringet vns die mere wiez vmbe den kvnich.
nu sult ir im erlouben daz er ze hove ge.
er seit div rehten mere her von islant.
noch was den edelen frowen michel truren bechant.
si sprungen nach ir wete vnd leit sich an
si baten syfriden hin ze hove gan.
daz tet er willeclichen wan er si gerne sach
criemhilt div edele zuo im vil guetlichen sprach.
sit willekomen her sifrit riter lobelich
wa ist min bruoder gunther der edel chvnich rich.
von prunhilde sterke den wæne wir han verlorn
owe mir armer meide daz ich zer welde ie wart geborn.
do sprach der riter küene gebet mir boten brot
ir vil schoene vrouwen weint ane not.
ich lie in wol gesvnden daz tuon ich iv bechant
er hat mich iv beiden mit en meren her gesant.
mit frivntlicher liebe vil edel kvnegin
enbivtet iv ir dienst er vnd div wine sin.
vnd lat iwer weinen si wellent schiere komen
si hete in manigen ziten so lieber mere niht vernomen.
si bat den boten sicen des was er vil bereit
do sprach div minnecliche mir were niht ze leit.
ob ich ce boten miete iv geben solde min golt
darzuo sit ir ze riche ich wil iv sust wesen holt.
ob ich nu eine hete sprach er drizech lant
so enphieng ich doch gerne gabe vz iwer hant.
do sprach div tvgentriche so sol ez sin getan
si hiez ir kamerere nach der boten miete gan.
vier vnd zweinzech bouge mit gesteine guot
gap si im ze miete so stuont des heldes muot.
er woldez niht behalten er gab ez sacehant
ir vil schoenen meiden die er ze kemenaten vant.
ir muoter bot ir dienst in vil güetlichen an
ich sol ivch sagen mere sprach der küene man.
wes iuch der kvnich bittet so er kvmet an den rîn
ob ir daz frouwe leistet er welle iv immer wæge sin.
sine riche geste horte ich in gerne
daz ir die wol enphahet vnd sult in des gewern.
daz ir gen ime ritet fur wormez uf den sant
des sit ir von dem kvnige mit guoten triwen gemant.
do sprach div minnecliche des bin ich bereit
swaz ich im kan dienen daz ist vnuerseit.
mit frivntlichen trìwen so sol ez sin getan
do merte sich ir varwe die si vor liebe gewan.
ez wart nie bote enphangen deheins fursten baz
getorste si in han kvsset daz hete si ane haz.
anders minneclichen er von der vrowen schiet
do taten die burgonden als in der bote geriet.
der palas vnd die wende was allez vber al
gecieret gen den gesten der gynthers sal.
wart vil wol becimbert durch manigen fremeden man
disiu starke hochgecit huop sich vil frolichen han.
do riten allenthalben die wege durch daz lant
der drier kvnige mage hete man besant.
daz si den solden warten di in da solden komen
da wart uz der valde richer wate vil genomen.
do seite man div mere daz man riten sach
prunhilde vrivnde do huop sich vngemach.
von des volches krefte in burgonden lant
hei waz man küener degne da ce beiden siten vant.
dar komen do die reken vnd hiezen tragen dar
herliche setele von roten golde gar.
die die vrowen solden riten ze wormz an den rin
bezer phert gereite chvnde nimmer gesin.
hei waz da liehtes goldes von den moren schein
in luhte von den zomen vil manich edel stein.
die guldinen schamel ob liehtem phelle guot
die brahte man den frowen si waren frolich gemuot.
sehs vnd ahcech vrouwen sach man fur gan
die gebende truogen zuo kriemhilde gan.
chomen die vil schoene vnd truogen richiv kleit
dar kom ouch wol geciert vil wetlichiv meit.
si trvgen riche phelle die besten die man vant
vor den vremden reken so manic guot gewant.
daz ir schoenen varwe ce rehte wol gezam
er were in swachen muote der ir deheiner werde gram.
von zobel vnd uon harme vil chleider man da vant
da wart vil wol gecieret manic arm vnd hant.
mit pogen obden siden di si solden tragen
iv enkvnde dice fliezen ze ende niemen gesagen.
vil manigen gurtel spæhe rich vnde lanc
vber liehtiv kleider manich hant do swanc.
vf edel roeke ferrans von pfelle vz arabi
den edeln iunchfrowen was vil hoher vröuden bi.
ez wart in furgespenge manich schoe meit
genet vil minnecliche ez mohte ir wesen leit.
der ir liehtiv varwe niht luhte gen der wat
so schoenes ingesindes nv niht kvniges kvnne hat.
do die minnechlichen nv truogen ir gewant
di si da füeren solden die komen dar zehant.
der hoch gemuoten rechen ein vil michel kraft
man truoch ouch dar mit schilden manigen eschinen schaft
wie prvnhilt ze wormz enphangen wart.
anderthalp des rins sach man mit manigen scharn
den kvnich mit sinen gesten zuo dem stade varn.
man sach ouch da bi zovme leiten manich meit
die si enphahen solden die waren alle bereit.
do die von islande zen schifen komen dan
vnd ovch von niblvnge sifrides man.
si gahten zuo dem lande vnmuozech wart ir hant
da man des kvniges frivnde anderthalp des stades vant.
nv hort ouch disiv mere von der kunigin
uoten der vil richen wie si diu meidin.
gefrvmte von der burge dar si da selbe reit
da gewan an ander kvnde vil manich riter vnd meit.
vil manigen buhurt richen sach man dan getriben
von helden lobelichen niht wol wær ez beliben.
vor chriemhilde der schoenen zuo dem schifen dan
do huop man von den moern manige vrowen wolgetan.
der kvnich was komen vber vnd manich werder gast
hei waz starker schefte vor den frowen brast.
man horte da hurtlichen von schilden manigen stoz
hei waz riker bukeln vor gedrange lûte erdoz.
die vil minneclichen stuonden an der habe
gvnther mit sinen gesten gie von schifen habe.
er fuorte pruonhilde selbe an siner hant
da luhte wider an ander vil liehte steine vnd gewant.
mit vil grozen zvhten vro kriemhilt do gie
da si vron pruonhilde vnd ir gesinde enphie.
man sach da schappel ruken mit wizen henden dan
da si sich kvsten beide daz wart durch liebe getan.
do sprach gezogenlichen kriemhilt daz meidin
ir svlt zuo disen landen vns willechomen sin.
mir vnd miner muoter vnd allen die wir han
der getriwen vrivnden do wart da nigen getan.
die frowen sich beviengen mit armen diche hie
so minneclich enphahen gehorte man noch nie.
so die vrowen beide der bruote taten kvnt
frou uote vnd ir tohter si chusten diche ir süezen mvnt.
do pruonhilde frowen vol komen vf den sant
da wart minneclichen genomen bi der hant.
von wetlichen rechen manic wip wolgetan
man sach die edelen meide vor vron prvnhilde stan.
e daz ir gruoz ergienge daz was ein lengiv stvnt
ia wart da gechusset manich roter mvnt.
noch stuonden bi anander die kvnige tohtre rich
daz liebe an ze sehene manigen reken lobelich.
do spehten mit den ovgen die ê horten iehen
daz si also schoenes heten niht gesehen.
so die frowen beide des iach man an luge
man kos an ir libe deheiner slahte tvge.
die vrowen spehen chvnden vnd minneclichen lip
die lobten durch ir schoene daz gvnthers wip.
do sprachen da die wisen die hetenz baz besehen
man mohte kriemhilde fur prvnhilde iehen.
vider an ander giengen maget vnde wip
man sach da wol geciert vil manigen schonen lip.
da stuonden sidin hutten vnd manich guot gezelt
der was da gar erfullet vor wormez allez daz velt.
nv waren ouch die geste ce rossen alle komen
vil manich rich tiost dvrch schilde wart genomen.
daz velt begvnde stouben sam ob al daz lant
mit lavge were enbrunnen da wurden helde wol bechant.
des da di reken phlagen daz sach vil manich meit
mich dvnket daz er sifrit mit sinen degen reit.
vil manige wider kere fur die hvtten dan
er fuorte der niblvnge tvsent wætlicher man.
do kom von trony hagne als im der wirt geriet
den buhurt minnechlichen do der helt geschiet.
daz vngestoubet liezen div vil schoenen kint
des wart do von den gesten gevolget guotlichen sint.
der buhurt was zergangen vber allez daz velt
do giengen kvrzwilen vnder manich hoch gecelt.
die riter zuo den vrowen vf hoher vroden wan
da vertriben si die stvnde biz man riten wolde dan.
vor abende nahen do div svnne nider gie
vnd ez begvnde kuoln niht lenger man daz lie.
sich huoben gen der burge manich man vnd wip
mit ougen wart getruotet vil maniger schoenen vrowen lip.
da wart von gvten knehten vil guoter kleider ab geriten
von den hoch gemuoten nach des landes siten.
biz fur den palas da der kvnich nider stuont
da wart gedient vrowen so helde hoch gemuote tuont.
do wurden ouch gescheiden die richen kvnigin
frou uote vnd ir tohter die giengen beide hin.
mit ir ingesinde in ein vil witez gadem
da horte man allenthalben ze frovden grozlichen schal.
gerichtet was gesidele der kvnich wolde gan
ze tische mit den gesten do sach man bi im stan.
die schoenen prvnhilde chrone si do truoch
in des kvniges lande ia was si rike genuoch.
des wirtes kæmerere von golde in peken rot
daz wazzer fur truogen des wart luzel not.
ob iv daz ieman seite daz man diende baz
ce fvrsten hochgezite ich wolde niht gelovben daz.
e daz der voit von rine wazzer da genam
do tet der herre sifrit als im daz gezam.
er mande in siner triwe wes er im verzach
ê daz er prunhilde da heime in islande sach.
er sprach ir svlt gedenken wes mir swuor iwer hant
swenne daz vro prvnhilt koeme in dize lant.
ir gebet mir iwer svester war sint die eide komen
ich han an iwer reise vil michel arbeit genomen.
do sprach der kvnich ze dem gaste er habet mich rehte ermant
ia sol niht meineide werden des min hant.
ich wilz iv helfen füegen so ich beste kan
do bat er kriemhilde ce hove friuntlichen gan.
mit vil schoenen meiden si komen fvr den sal
do spranch von einer stiegen giselher ze tal.
heizet wider keren disiv magedin
min swester wan aleine sol hie bi dem kvnige sin.
do brahte man kriemhilde da man den kvnich vant
da stuonden riter edele von maniger fvrsten lant.
in dem sale witen man hiez si stille stan
ouch was prunhilt eben ze tische gegan.
do sprach der kvnich gunther swester vil gemeit
durch din selber tvgent losen minen eit.
ich swuor dich eime reken wirdet er din man
so hastv minen willen mit grozen triwen getan.
do sprach div meit edele lieber bruoder min
ir svlt mich niht flegen ia wil ich immer sin.
swie ir mir gebietet daz sol sin getan
ich wil in loben gerne swen ir mir herre gebet zeman.
von liebe vnd ouch von vröuden sifrit wart rot
ze dienste sich der reke vroun kriemhilde bot.
man bat si zuo an ander an dem ringe stan
man vragte si ob si wolde den vil wetlichen man.
in meitlichen zvhten si schamte sich ein teil
doch so was geluke vnd sifrides heil.
daz si in versprach alda niht zehant
si lobte ouch ze wibe der edel kvnich von niderlant.
do er si gelobete vnd ouch ir meit
guotlichen vmbevahen was da vil bereit.
von sifrides armen daz minneclichez chint
vor helden wart gechusset div edel kvniginne sint.
sich teilte daz gesinde also daz geschach
an daz gagensidel man sifriden sach.
sicen mit kriemhilde in diende manich man
man sach die niblunge mit sifride gan.
der kvnich was gesezen vnd prunhilt div meit
do si sach kriemhilde do wart ir nie so leit.
bi sifride sicen weinen si began
vber liehtiv wange sach man vallen trahen dan.
do sprach der wirt des landes waz ist iv frowe min
daz ir so lazet trüeben liehter ougen schin.
ir svlt ivch vröun balde iv ist vndertan
min lant vnd min burge vnd manich wetlich man.
ich mach wol weinen balde sprach div schoene meit
vmbe dine swester ist mir von herzen leit.
di sich ich sicen nahen dem eigen holden din
daz muoz ich immer weinen sol si so verderbet sin.
do sprach der kvnich gvnther ir svlt des stille dagen
ich wil iv zanderen ziten disiv mere sagen.
warumbe ich miniv swester sifride han gegeben
ia mach si mit dem reken immer vroliche leben.
si sprach mich riwet immer ir schoene vnd ouch ir zuht
wessich war ich mehte ich hete gerne fluht.
daz ich iv nimmer wolde geligen nahen bi
irn saget mir wa von chriemhilt wine sifrides si.
do sprach der kvnich gvnther ich tuon ez iv wol bechant
er hat als ich wol burge vnde vnde lant.
daz wizzet sicherlichen er ist ein kvnich rich
darumbe gab ich im ze wibe die schoenen meit lobelich.
swaz ir der kvnich seite doch hete si trovregen muot
do gahte von den tische manich riter guot.
ir buhurt wart so herte daz al div burch erdoz
den wirt bi sinen gesten harte sere verdroz.
er dahte er lege sanfter der schoenen vrowen bi
do was er des gedingen niht gar in herzen vri.
im muose von ir schvlden liebe vil gesehen
er begvnde frivntlichen an von prunhilde sehen.
riterschaft der geste bat man abe lan
der kvnich mit sime wibe ze bette wolde gan.
vor des sales stiegen gesamden sich do sit
kriemhilt vnd prunhilt noch was ez beidenthalben ane nit.
do kom ir ingesinde die svmpten sich des niht
ir riche kamerere die brahten in div lieht.
sich teilten do die reken der zweier kvnige man
do sach man vil degene mit sifriden gan.
die herren komen beide da si solden ligen
do dahte ir ieweder mit min an gesigen.
den wetlichen vrouwen daz senftet in den muot
sifrides kvrzwile div wart grozlichen guot.
ich sage iv niht mere wie er der vrowen pflach
nv hoeret disiv mere wie gvnther gelach.
bi frouwen prynhilde cierlicher degen
er hete dike samfter bi anderen wiben gelegen.
in saben wizen hemde si an daz bette gie
do dahte der riter edele nu han ichz allez hie.
des ich ie da gerte in allen minen tagen
si muos im durch ir schoene von grozen schvlden behagen.
div lieht begvnde bergen des edelen kvniges hant
do gie der degen küene da er die vrowen vant.
er leite sich ir nahen sin fröude div was groz
die nu minneclichen der helt mit armen vmbesloz.
si sprach riter edel ir sultez lazen stan
des ir da habet gedingen ia magez niht ergan.
ich wil noch meit beliben ir svlt wol merchen daz
vnz ich div mere ervinde des wart ir gvnther gehaz.
do rang er nach ir minne vnd zerfuorte ir div kleit
do greif nach eime gvrtel div herliche meit.
eime starken borten dens vmb ir siten truoch
do tet si dem kvnige grozer leide genuoch.
die füeze vnd ouch die hende si im zesamne bant
si truog in zeime nagel vnd hiench in an ein want.
do er si slafes irte minne si ime verbot
ia het er von ir krefte nach gewunnen den tot.
do begvnde flegen der meister solde sin
loeset min gebende vil edel kvnigen.
ich trouw iv schoene vrouwe nimmer an gesigen
vnd sol ouch harte selten iv so nahen bi geligen.
nv saget mir er gvnther ist iv daz iht leit
ob ivch gebvnden vindent sprach schoene meit.
iwere kamerere von einer vrowen hant
do sprach der riter edele daz wurde iv vbel bewant.
òch het ichs wenich ere sprach der edel man
dvrch iwer tvgende lat zuo ziv mich nv gan.
sit iv mine minne sint so starke leit
ich sol mit minen handen selten rüeren iwer kleit.
do loste si in balde vf si in verlie
wider an daz bette er zuo der vrowen gie.
er leite sich so verre daz er ir schoene wat
darnach selten ruorte ouch wolde si des haben rat.
do kom ouch ir gesinde die brahten niwe kleit
der was in an den morgen harte vil bereit.
swie wol man da gebarte truorich was sin muot
der herre des landes ir fröude duht in niht ze guot.
nach siten der si pflagen vnd man dvrch reht begie
gvnther vnde prunhilt niht langer daz verlie.
si giengen zuo dem mvnster da man die messe sanch
dar kom ouch er sifrit do huop sich michel gedranc.
nach kvniklichen eren was in dar bereit
swaz si haben solden ir krone vnd ouch ir kleit.
do wurden si gewihet do daz was getan
do sach man vnder krone elliv fieriv schoene stan.
vil degen swert da namen sehs hundert oder baz
den kvnigen ze eren ir svlt wizzen daz.
sich huop michel freude in bvrgonden lant
man horte schefte hellen ander swertdegen hant.
do sazzen in den venstren div schoenen meidin
si sahen vor ir luhten maniges schildes schin.
do hete sich gesvndert der chvnich von sinen man
swes ieman da begvnde man sach in trovrinde gan.
im vnd sifride vngelich stuont der muot
wol wiste waz im wurre der riter edel guot.
er gie zuo dem kvnige vragen er began
wie ist iv heint gelvngen daz sult ir mich wizen lan.
do sprach der wirt zem gaste laster vnde schaden
han ich an miner vrouwen ze hvse heim geladen.
do ich se wande minnen vil sere si mich bant
si truoch mich zeime nagele vnd hiench mich hoh an eine want.
da hieng ich angestlichen die naht vnz an den tac
ê si mich enbvnde wie samphte si do lac.
daz sol dir frivntlichen tovgen sin gechleit
do sprach der starke sifrit daz ist mir werlichen leit.
des bring ich iv wol innen lat irz ane nit
ich schaffe daz si hinaht so nahen bi iv lit.
daz si ivch ir minne gesuomet nimmer mer
der rede was do gvnther nach sinen arbeiten her.
er sprach ich kvme noch heint ze der kemenaten sin
also tovgenliche in der tarnkappe min.
daz sich der liste mach nieman wol versten
so lat die kamerere zuo den herbergen gen.
so lesche ich den kinden div lieht an der hant
daz ich si darinne si iv dabi bechant.
daz ich iv gerne diene ich twing iv daz wip
daz ir si heint minnet oder ich verlivse den lip.
an daz dv iht trovtest sprach der kvnich do
mine lieben vrowen anders bin vro.
so tuo ir swaz dv wellest vnde nemest ir den lip
daz sold ich wol derkiesen si ist ein angestlichez wip.
daz tuon ich sprach syfrit vf die triwe min
daz ich ir niht minne div liebe swester din.
ist mir vor in allen die ich noch ie gesach
vil wol geloubet ez gvnther swaz do sifrit gesprach.
da was von kurzewile vröude vnde not
buhurt vnde schallen man allez verbot.
da die vrowen solden gegen dem sale gan
do hiezen kamerere die lûte von den wegen stan.
von rossen vnd von lûten gerumet wart der hof
der vrowen isliche fuorte ein bischof.
do si vor dem kvnigen ze tische solden gan
in volgete an daz gesidele vil maniger wetlicher man.
der kvnich beite kvme daz man von tische gie
die schoenen prvnhilde man do komen lie.
vnd ovch chriemhilde beide an ir gemach
hei waz man sneller degne vor den kvniginnen sach.
sifrit der herre vil minneclichen saz
bi sime schoenen wibe mit vröuden an haz.
si truote sine hende mit ir vil wizen hant
vnz er vor ir ougen si ne wesse wenne verswant.
do si mit im spilte vnd si si niht ensach
zuo sime ingesinde div kvniginne sprach.
mich hat des michel wunder war ist der kvnich komen
wer hat disinen hende vz den minen genomen.
die rede si lie beliben er was hin gegan
da er die kamerere vant mit liehtem stan.
div begvnde er leschen den kinden an der hant
daz ez were syfrit daz wart do gvnther bechant.
wol wesse er waz er wolde do hiez er dannen gan
meide vnde vrouwen do daz was getan.
der edel kvnich do selbe vil wol besloz div tûre
starker rigele zwene warf er balde der fvre.
div lieht verbar er schiere vnder die bete wat
eins spils begvnde des enwas niht rat.
sifrit der starke vnd ouch div schoene meit
das was dem kvnige gvnther beide lieb vnde leit.
sifrit sich leite do der kvniginne bi
si sprach nv lat ez er gvnther alse liep iv daz si.
daz ir iht arebeite lidet alsam ê
oder iv geschihet von minen handen we.
do hal er sine stimme daz er niht sprach
gvnther wol horte swie er niht ensach.
daz heimliche von in da niht geschach
si heten an dem bette harte cleinen gemach.
er gebarte sam ez were der chvnich gvnther rich.
er vmbesloz mit armen die maget lobelich.
si warf in vz den bette da bi vf eine banc
daz si im sin houbet lûte an eime schamel erclanch.
wider vf mit kreften spranch der küene man
er woldez baz versuochen do er des began.
daz er si wolde twingen darvmbe wart im we
solich wer an frouwen ich wene nimmer erge.
do er niht wolde erwinden div maget vf spranch
iv cimet mich niht zefuoren min hemde so blanch.
ir sit vngefüege daz sol ivch werden leit
des bringe ich iv wol innen sprach div wetliche meit.
si besloz mit armen den tiwerlichen degen
vnd wold in gebvnden alsam den kvnich legen.
daz si andem bette hete gvt gemach
daz er ir wat zerfuorte div vrouwe ez grozlichen rach.
waz half do sin sterke vnd ouch sin kraft
wan si im erzeigete ir libes meisterschaft.
si truoch in mit gewalte daz muoz et also sin
vnd druchte in vngefüege bi dem bette an einen schrin.
owe gedaht der reke sol ich minen lip
von einer meit verliesen so mvgen elliv wip.
darnach immer mere tragen gelphen muot
gen ir manne div sus ez nimmer getuot.
der kvnich er wol horte er angeste vmbe den man
syfrit sich schamte zvrnen er began.
mit vngefüegen krefte satzter er sic wider
versuohende angestlichen an fron prvnhilde sider.
den kvnich dûhte lange ê er si betwanch
si druhte sine hende daz uz den naglen spranch.
daz bluot von ir krefte daz was den helde leit
des braht er an lovgen sit die herlichen meit.
ir vngefüeges willen des si ê da iach
der kvnich ez allez horte swie er niht ensprach.
er druhtes an daz bette daz ez vil lûte erschre
ir taten sine krefte harte grozlichen we.
do greif si zuo der siten da si den porten vant
vnd wold in han gebvnden do wertez so sin hant.
daz ir div lit erkrachten dar zuo al der lip
des wart der kriech gescheiden do wart si gvnthers wip.
si sprach kvnich edel du solt mich leben lan
ez wirt wol versüenet swaz ich dir han getan.
ich were mich nimmer me der edelen minne din
ich han wol erfvnden daz dv kanst vrouwen meister sin.
sifrit der stuont dannen ligen lie er die meit
sam ober von im ziehen wolde siniv kleit.
er zoch ir ab der hende ein gvlden vingerlin
daz da nie wart innen div edel kvnigin.
dar zuo nam er ir gurtel daz was ein borte guot
ich enweiz ob er daz tete durch sinen hohen muot.
er gap in sinen wibe daz wart im sider leit
do lagen bi an ander der kvnich vnd div schoene meit.
do was ouch si niht sterker danne an ander wip
er trvte minneclichen ir vil schoenen lip.
ob siz versuohte me waz kvnd ez si veruan
daz het ir allez gvnther mit sinen minnen getan.
wie rehte minnecliche er bi der vrowen lach
mit vrivntlicher liebe biz an den liehten tach.
nv was der herre sifrit wider vz gegan
da er wol enphangen von einer vrowen wolgetan.
er vnderstuont ir vrage der si hete getan
er hal si sit vil lange daz er ir hete braht.
vnz si vnder krone in sime lande gie
swaz er ir geben solde wie luzel er ez beliben lie.
der wirt wart an dem morgen verre baz gemuot
danner vore were des wart div fröude guot.
in allen den landen von manigen edel man
die er ze hvse ladete den wart vil dienst getan.
div hochcit div werte den vierzehenden tac
daz in al der wile nie der schal gelach.
von aller hande vröuden der ieman solde pflegen
da wart des kvniges koste vil harte hohe gewegen.
des edelen wirtes mage als ez der kvnich gebot
gaben durch sin ere kleider vnde golt rot.
ros vnde darzuo silber manigen küenen man
die herren die dar komen schieden frolichen dan.
vnd der kvnich sifrit vzer niderlant
mit tusent sinen mannen allez ir gewant.
daz si dar brahten daz wart gar hin gegeben
schoeniv ros mit setelen si kvnden herlichen leben.
e daz man die rike gabe da verswanch
die da wolden celande duhte des celanch.
ez wart nie gesindes mere baz geflegen
so endete sich div hochcit ez sciet von dannen manic degen
die sifrit ze lande mit sinem wibe kem.
do die geste warn alle dan gevarn
do sprach zuo sim gesinde sigmvndes barn.
wir svln ouch vns bereiten heim in vnser lant.
liep was ez sinem wibe do ez div vrowe rehte ervant.
die fvrsten zuo im giengen vnd sprachen alle dri
wizzet kvnich sifrit daz iv immer si.
mit triwen vnser dienst bereit vnz in den tot
do neig er den herren do man imz so güetlich erbot.
wir svln ouch mit iv teilen sprach giselher daz kint
lant vnde burge die vnser eigen sint.
swaz vns der witene mac wesen vndertan
der svlt ir teil vil guoten mit samt kriemhilde han.
der svn sigmvndes zuo den fvrsten sprach
do er der herren willen gehorte vnde gesach.
got laziv iwer erbe immer selich sin
ia tuon ich ir ze rate mit der lieben vrowen min.
do sprach div vrowe kriemhilt habet ir der erben rat
vmbe bvrgonden degene ez niht so lihte stat.
si mug ein kvnich gerne fuoren in sin lant
ia sol si mit mir teilen miner lieben bruoder hant.
do sprach der herre gernot nim dir swen dv wil
die gerne mit dir riten der vindestu hie vil.
vz drizech hvndert reken nim dir tusent man
die sin din heim gesinde kriemhilt senden began.
nach hagenen von trony vnde nach ortwin
ob die vnd ir mage kriemhilde wolden sin.
darvmbe gewan hagene zorneclichez leben
er sprach ia mag vns gvnther nimmer hin gegeben.
ander ingesinde lat iv volgen mite
wan ir wol bekennet der tronyere site.
wir muozen bi den kvnigen hie ze houe bestan
wir svln ir langen dienen den wir her gevolget han.
daz liezen si beliben vnde bereiten sich dan
ir edel ingesinde vro kriemhilt zuo ir gewan.
zwo vnd drizech meide vnd funf hvndert man
ekehart der graue volgete kriemhilde dan.
vrlop si do namen beidiv riter vnde kneht
meide vnde vrowen daz was vil michel reht.
gescheiden kvssende wurden si zehant
si rumten vrolichen des kvnich gvnthers lant.
do beleiten si ir mage verre vf den wegen
man hiez in allenthalben ir nahtselde legen.
swa siz gerne namen durch der kvnige lant
boten wurden balde sigmvnde dan gesant.
daz er wizzen solde vnd frou sigelint
daz sin svn koeme vnde vrou uoten kint.
kriemhilt div vil schoene von wormez vber rin
do kvnden in div mere nimmer lieber gesin.
wol mich sprach do sigmvnt daz ich gelebet han
daz div schoene chriemhilt sol hie gekronet gan.
des muosen wol getiwert sin div erbe min
min svn sifrit sol hie selbe kvnich sin.
do gap div vrowe siglint manigen samit rot
silber vnde golt swere was ir botenbrot.
si vröute sich der mere div si do vernam
sich chleidete ir gesinde mit flize wol als in gezam.
man seite wer da koeme mit im in daz lant
do hiez si gesidele rihten sazehant.
daz zuo er gekronet vor vrivnden solde gan
do riten in engegene des kvnich sigmundes man.
ist ieman baz enphangen dest mir vnbekant
danne die helde in sigmvndes lant.
siglint div schoene kriemhilde gegen reit
mit maniger schoenen frouwen vnd ritteren gemeit.
in einer tageweide da man die geste sach
die kvnden vnd die vremdem liten vngemach.
vnze si komen zeiner burge wit
div was geheizen santen da si krone truogen sit.
mit lachendem mvnde siglint vnd sigmvnt
kvsten kriemhilde durch liebe manige stvnt.
vnd ouch sifriden in was ir leit benomen
allez ir gesinde was in grozlichen willekomen.
man bat die geste bringen fur sigmvndes sal
die schoenen ivnchvrowen huop man da zetal.
nider von den moeren da was manich man
der den schoenen wiben mit flize dienen began.
dos in ir grozen eren sazen vnd heten genuoch
waz golt varwer gern ir ingesinde truoch.
borten vnd edel gesteine verwiert wol darin
sus pflach vlizeclichen ir div edel kvnigin.
do sprach vor sinen frivnden der herre sigmnvnt
den sifrides magen tuon ich allen kvnt.
er sol vor disen reken mine krone tragen
div mere horten gerne die von niderlanden sagen.
er bevalch im sin krone gerihte vnde lant
sit was er ir herre die er ze rehte vant.
vnd dar er rihten solde daz wart also getan
daz man sere vorhte der schoenen kriemhilde man.
in disen grozen eren lebter daz ist war
vnd rihte ouch vnder krone an daz zehende iar.
daz div schoene vrowe einen svn gewan
daz was des kvniges magen nach willen wol ergan.
den ilte man do tovfen vnd gap im einen namen
gvnther nach sinem oeheim des dorft er sich niht schamen.
geriet er nach den magen daz wer im wol ergan
do zoch man in mit flize des was von schvlden getan.
in den selben ziten starp vro siglint
do nam den gewalt mit alle der edelen uoten kint.
der so riken vrowen ob landen wol gezam
daz klageten genuoge do si der tot von in genam.
nv hete ouch dort die rine so wir hoeren sagen
bi gvnther dem riken einen svn getragen.
pruonhilt div schoene in burgonden lant
durch des heldes liebe wart er sifrit genant.
mere zallen ziten wart so vil geseit
wie rehte lobelichen die reken wol gemeit.
lebeten zallen stvnden in sigmundes lant
alsam tet ouch gvnther mit sinen magen vzerkant.
daz lant der niblvnge sifride diente hie
richer siner mage wart neheiner nie.
vnd schilbundes reken vnd ir beider guot
des truoch der küene syfrit deste hoeher sinen muot.
hort den aller meisten den ie helt gewan
ane die es pflagen hete der küene man.
den er vor eime berge mit siner hende erstreit
darvmb er sluoch ce tode manigen riter gemeit.
er hete den wunsch der eren vnde were des niht geschehen
so müese man von schvlden dem edelen reken iehen.
daz er were der beste der ie vf ors gesaz
man vorhte sine sterke vnd tet vil billichen daz.
wie gvnther sifriden zuo der hohzit bat.
do dahte ouch alle zite daz gunthers wip
wie treit also hohe vro kriemhilt den lip.
nv ist doch vnser eigen sifrit der man
er hat vns nv lange lucel dienste getan
daz truoch si in ir herzen vnd wart ouch wol verdeit
daz si ir vremde waren daz was ir harte leit
daz man ir so selten diende siniv lant
wa von daz were daz hete si gerne bechant.
si versuohte an den kvnich ob daz mohte geschehen
daz si kriemhilde solde noch gesehen.
si reite ez heimeliche des si da hete muot
do duhte den herren div rede mazlichen guot.
wie mohten wir si bringen sprach der kvnich rich
her zuo disem lande daz wer vnmvgelich.
si sicent vns ce verre ich getarses niht gebiten
do sprach div vrouwe in vil hochuerten siten.
swie hohe riche were deheins kvniges man
swaz im gebute sin herre daz sold er doch niht lan.
des ersmielte gvnther do si daz gesprach
er iachs im niht ce dienste swie diche er syfriden sach.
si sprach lieber herre dvrch den willen min
hilf mir daz sifrit vnde div swester din.
komen zuo dem lande daz wir si hie gesehen
so kvnde mir ze ware nimer lieber geschehen.
diner swester zvht vnd ir wol gezogen muot
so ich daran gedenke wie samphte mir daz tuot.
wie wir ensament sazen do ich wart din wip
si mac mit eren minnen des küenen sifrides lip.
si gertes also lange vnze der kvnich sprach
nv wizzet daz ich geste so gerne nie gesach.
ir mvget mich samfte vlegen ich wil die boten min
nach in beiden senden da si here komen an den rin.
do sprach div kvniginne so sult ir mir sagen
wenne ir si welt besenden oder in welhen tagen.
vnser liebe vrivnde svlen komen in daz lant
die ier dar welt senden lat werden mir bekant.
daz tuon ich sprach der furste drizech miner man
wil ich dar lan riten die hiez er fvr sich gan.
bi den enboter mere in sifrides lant
ze liebe gap in prvnhilt vil harte herlich gewant.
do sprach der kvnich gvnther ir reken svlt von mir gesagen
daz ich dar enbiete des svlt ir niht verdagen.
den starken sifride vnd der swester min
daz in darf zer werlde niemer holder sin.
vnde bitet daz si beidiv vns komen an den rin
daz wil ich vnd min vrowe immer diende sin.
vor disen svnwenden soler vnde sine man
sehen hie vil manigen der in grozer eren gan.
dem kvnich sigmvnde saget den dienst min
daz ich vnd mine frivnde im immer wege sin.
vnd saget ouch miner swester daz si niht laze daz
sin rite zuo ir frivnden ir zeme nie hochzite baz.
prunhilt vnde uote vnd swaz man vrowen da vant
die enbvten ir dienst in sifrides lant.
den minneclichen vrowen vnd manigem küenen man
mit des kvniges rate die boten huoben sich dan.
si fuoren reisliche ir pferit vnd ir gewant
daz was in do komen do rvmten si daz lant.
in zogte wol ir verte dar si da wolden varn
der kvnich mit gewalte hiez die bote wol bewarn.
si chomen in drin wochen geriten in daz lant
ze niblvnges burge dar waren si gesant.
ze norwege in der marke funden si den degen
ros vnd lute waren muode von den langen wegen.
sifride vnd kriemhilde wart beiden do geseit
daz riter komen weren die truogen solhiv kleit.
sam man ze burgonden do der site pflac
si spranch von einem bette da si ruowende lac.
do bat si zeime venster eine maget gan
div sach den küenen geren an dem hove stan.
in vnd die gesellen die waren dar gesant
gegen ir herzeleide wie liebiv mere si bevant.
si sprach zuo dem kvnige sehet ir wa si stent
die mit dem starken geren vf dem hove gent.
die vns min bruoder gvnther sendet nider rin
do sprach der starke sifrit die svln vns willekome sin.
allez daz gesinde lief da man si sach
ir islich besvnder vil güetlich sprach.
daz beste daz si kvnden zuo den boten do
sigmvnt der herre was ir kunfte harte vro.
do wart geherberget gere vnd sine man
div ros man hiez behalten die boten giengen dan.
da her sifrit bi krimhilde saz
in was ze hove erloubet da von so taten si daz.
der wirt mit sime wibe stuont vf sazehant
wol wart enpfangen gere vz burgonden lant.
mit sinen hergesellen gvnthers man
geren den vil riken baten an den sedel gan.
erloubet vns die botschaft ê wir sicen gen
vns wegemuode geste lat vns die wile sten.
wir svln iv sagen mere waz iv enboten hat
gvnther vnd prunhilt der dinch vil zierlich stat.
vnd waz vrou uote iwer muoter her enbot
giselher der ivnge vnd ouch er gernot.
vnd iwer besten mage habent vns her gesant
die enbietent iv ir dienst vzer bvrgonden lant.
nv lon im got sprach sifrit ich getruowe in wol
triwen vnde guotes also man frivnden sol.
sam tuot ouch ir swester man sol vns mere sagen
ob da heime vnser frivnde iht hohes muotes tragen.
sit wir von ir schieden hat man in iht getan
minen konen magen sult ir mich wizzen lan.
daz wil ich in mit triwen immer helfen tragen
vnz daz ir viende minen dienst muozen klagen.
do sprach der march graue gere ein riter guot
si sint in allen tvgenden so rehte hoh gemuot.
si ladent ivch ze rine an eine hohgecit
si sæhen iuch vil gerne daz ir des ane zwivel sit.
bittet mine frowen si svl mit iv dar komen
swenne der winder ein ende habe genomen.
vor disen svnnewenden wolden si ivch sehen
do sprach der starke sifrit daz kvnde muolich gesehen.
do sprach aber gere von burgonden lant
iwer muoter uote div hat ivch gemant.
gernot vnd giselher ir svlt in niht versagen
daz ir in sit so verre daz hoere ich tegeliche klagen.
prunhilt min vrowe vnd ir magedin
vröunt sich der mere obe daz mehte sin.
daz si iuch noch sehen daz gebe in hohen muot
do dvhten disiv mere die schoenen kriemhilde guot.
gere was ir sippe der wirt in sicen hiez
den gesten hiez er schenken niht langer man daz hiez.
do kom ouch dar sigmvnt da er die boten sach
der herre friuntleich zuo den burgonden sprach.
sit willekomen ir reken gvnthers man
sit daz kriemhilde ze wibe gewan.
sifrit min svn man sold iv diker sehen
hie in disem lande woldet ir uns vriuntschefte iehen.
si sprachen swenne er wolden gerne komen
in wart michel müede mit freuden benomen.
die boten bat man sicen spise man in truoch
der hiez do geben sifrit sinen gesten genuoch.
si muosen da beliben beuolle nivn tage
des heten endelichen die snellen riter klage.
daz si niht wider riten solden in ir lant
do hete der kvnich sifrit nach sinen frivnden gesant.
er vragte waz si rieten er sold an den rin
ez hat nach mir gesendet gvnther der frivnt min.
er vnd sine mage durch ein hochcit
nv kom ich im vil gerne an daz sin lant ce verre lit.
si bittent kriemhilde daz si mit mir var
nv ratet lieben frivnde wie sol si komen dar.
sold ich heruerten durch si in drizech lant
da muose in dienen gerne hin div sifrides hant.
do sprachen sine reken habet ir der reise muot
hin cer hochcite wir raten waz wir tuot.
ir svlt min tvsent reken riten an den rin
so muget ir wol mit eren da cen burgonden sin.
do sprach von niderlanden der herre sigmvnt
welt ir zer hochzite wan tuot ir mir daz kvnt.
obez iv niht versmahet so rite ich mit iv dare
ich füere tusent degne da mite mer ich iwer schare.
welt ir mit vns riten lieber vater min
sprach der küene sifrit vil vro sol ich des sin.
inre tagen zweluen so ruome ich miniu lant
alle die es gerten den gap man ros vnd ovch gewant.
do der kvnich edel der reise hete muot
do hiez man wider riten die snellen degne guot.
sinen konemagen enbot er anden riin
er wolde harte gerne bi ir hochgecite sin.
sifrit vnd kriemhilt so wir hoeren sagen
so vil den boten gaben daz ez niht mohten tragen.
ir moere haim ze lande er was ein riker man
ir starken soumære treip man vroelichen dan.
ir volk chleidete sifrit vnd ouch sigemunt
ekewart der graue der hiez an der stunt.
vrouwen kleider suochen die besten div man vant
oder inner kvnde erwerben vber sifrides lant.
die setel zuo den schilden bereiten man began
rittern vnd vrowen die mit im solden dan.
den gap man swaz si wolden daz in niht gebrast
er brahte sinen frivnden manigen herlichen gast.
die boten zogten sere ze lande vf den wegen
do kom von burgonden lant vere der gegen.
er wart vil wol enphangen do erbeizten si zetal
von rossen vnd von moren fvr den gvnthers sal.
die tvmben vnd die wisen giengen so man tuot
vragen vmbe mere do sprach der riter guot.
swenne ich si sage den kvnige da hort irs cehant
er gie mit den gesellen da er gvntheren vant.
der kvnich von liebe von dem sedel spranch
daz si so snelle komen des seiter in do danch.
prunhilt div schoene gvnther zen boten spranch
wie gehabet sich sifrit von den mir liebe vil gesach.
do sprach der küene gere da wart er vröuden rot
er vn iwer suester nie vriunden baz enbot.
so getriwe mere deheiner slahte man
als iv der herre sifrit vnd ouch sin vater hat getan.
do sprach zuo dem marchgrauen des richen kvniges wip
saget mir kvmt vns kriemhilt hat noch ir schoener lip.
behalten iht der zvhte der si kvnde phlegen
si kvmet sicerlichen sprach do gere der degen.
uote bat do drate die boten fur sich gen
man moht an ir vrage harte wol versten.
daz si horte gerne was kriemhilt noch gesvnt
er seite wie er si funde vnd daz si koeme in kurzer stvnt.
ez wart von in div gabe ze hove niht verdeit
die in gap er sifrit golt vnd ouch div kleit.
brahte man ce sehenne der drier kvnige man
ir vil grozer milte wart da danken getan.
er mac sprach do hagne von im sampfte geben
er kvndez niht verswenden sold er immer leben.
hort der niblvnge besloz hat sin hant
hey solder immer komen in burgonden lant.
allez daz gesinde frevte sich darzuo
daz si komen solden spate vnde vruo.
waren vil vnmuozech der drier kvnige man
manic her gesidele man do rihten began.
hvnolt der küene vnd sindolt der degen
heten vil vnmuoze die cit si muosen pflegen.
truchsezen vnd schenchen ce rihten manige banc
des half in ouch ortwin des seit in gvnther danc.
rvmolt der kvchen meister wie wol er rihte sich
sine vndertane manegen kezzel wit.
haven vnde pfannen hey waz man der da vant
do bereite man den spise die da komen in daz lant
wie si ze der hohzit fvrn
alle ir vnmuoze lazen wir nv sin.
vnd sagen wie vro kriemhilt vnd ir magedin
hin gen rine fuoren von niblvnge lant
nie getruogen moere so manic herlich gewant.
vil der soumschrine man schihte zuo den wegen
do reit mit sinen frivnden sifrit der degen.
vnd div kvniginne dar si heten vröuden wan
sit wart ez in allen ze grozem leide getan.
da heime si do liezen syfrides kindelin
vnd den svn kriemhilde daz muoz et also sin.
von ir houereise wuos vil michel ser
sin vater vnd sin muoter gesach daz kindel nimmer mer.
do reit ouch mit in dannen der herre sigmunt
sold er rehte wizzen wie ez nach der stunt.
zer hochzit ergienge er het ir niht gesehen
im kvnde an lieben frivnden leider nimmer gescehen.
boten man fvr sande die mære siten dar
do reit ouch in enkegne mit wunderlicher schar.
vil der uoten vrivnde vnd der gvnthers man
der wirt gen sinen gesten sich sere vlizen began.
er gie zuo prunhilde da er si sicen vant
wie enpfieng ivch min swester do ir komt in daz lant.
sam svlt ir enphahen sifrides wip
daz tuon ich sprach si gerne von schvlden holt ist ir min lip.
do sprach der kvnich riche si koment vns morgen vruo
welt ir si enpfahen da grifet balde zuo.
daz wir ir niht biten in der burch hie
mir sint in allen ziten lieber geste komen nie.
ir meide vnd ir vrowen hiez si sacehant
suochen guotiv kleider div besten div man vant.
div ir ingesinde vor gesten solde tragen
daz taten si doch gerne daz mach man lihte gesagen.
ovch ilten do dienen die gvnthers man
alle sinen reken der wirt zuo im gewan.
do reit div kvniginne herlichen dan
da wart vil michel gruozen die lieben geste getan.
mit wie getanen vröuden man die geste enphie
si dvhte daz vrou kriemhilt vroun prvnhilde nie.
so rehte wol enphienge in burgonden lant
die ez ie gesahen den wart vil hoher muot bekant.
nv was ouch komen sifrit mit den sinen man
sach die helde wenden wider vnd dan.
des veldes allenthalben mit vngefüegen scharn
dringen vnd stouben kvnde niemen da bewarn.
do der wirt des landes sifriden sach
vnd ouch sigmvnden wie minneclichen er sprach.
nv sit mir groze willekomen vnd al den frivnden min
iwer hove reise suln wir hohes muotes sin.
nv lon iv got sprach sigmvnt der ere gernde man
sit daz ivch sifrit ce frivnde gewan.
do rieten mine sinne daz ich iv wolde sehen
do sprach der kvnich gvnther nv ist mir liebe dran geschehen.
sifrit wart enphangen als im daz wol gesaz
mit vil grozen eren nimen was im gram.
des half mit grozen zvhten giselher vnd gernot
nie lieben gesten man so guotlich erbot.
nv naheten zuo an ander der zweier kvnige wip
da wart vil setel lere maniger vrowen lip.
wart von helden handen erhaben vf daz gras
die vrouwen gerne dienden waz der da vnmuozech was.
do giengen zuo anander div minnechlichen wip
des was in grozen vröuden maniges riters lip.
daz ir beider gruozen so minneclich ergie
do sach man vil der reken der dienen vrouwen da niht lie.
daz herlich gesinde vie si bi der hant
in zvhten groz nigen des man vil da vant.
vnd kvssen minneclichen von vrowen wolgetan
daz was liep ze sehenne gvnther vnd sifride man.
si biten da niht langer si riten zuo der stat
der wirt sinen gesten wol erzeigen bat.
daz man si gerne sehe in burgonden lant
manigen puneiz richen man vor den ivnchfrouwen vant.
vzer troni hagne vnd ouch ortwin
daz si gewaltech weren daz taten si wol schin.
swaz si gebieten wolden des torste man niht lan
von in wart michel dienst den lieben gesten getan.
vil schilde horte man hellen da ce dem burge tor
von stiche vnd von stozen lange habte da vor.
der wirt mit sinen gesten ê si chomen drin
ia gie in div stunde mit grozer kvrzwile hin.
fvr den palas witen mit fröuden si do riten
manigen phelle spehe guot vnd wol gesniten.
sach man vber setele den vrowen wolgetan
allenthalben hangen do komen gvnthers man.
die geste hiez man füeren balde an ir gemach
vnder wilen bliken man prvnhilde sach.
an vrouwen kriemhilde div schoene was genuoch
ir varwe gen dem golde den glanz vil herlichen truoch.
allenthalben schallen ze wormz in der stat
horte man daz gesinde gvnther do bat.
danchwarten sinen marschalch daz er ir solde pflegen
do begvnde er daz gesinde harte guotlichen legen.
dar zuo vnd ouch dar inne spisen man si lie
ia wart vremder geste baz gepflegen nie.
alles des si gerten des was man in bereit
der kvnich was so riche daz nieman da niht wart verseit.
man diende in frivntliche vnd an allen haz.
der wirt da ze tische mit sinen gesten saz.
man bat sifriden sicen als er ê hete getan
do gie mit im ze sedele vil manich wertlicher man.
zwelf hvndert reken an dem ringe sin
da ze tische sazen prvnhilt div kvnigin.
gedaht daz eigen holde nit richer kvnde wesen
si was im noch so wege daz si in gerne lie genesen.
an eime abende da der kvnich saz
vil der richen kleider wart von wine naz.
da die schenchen solden zuo den tischen gan
da wart vil voller dienst mit grozem flize getan.
so man ce hochciten lange hat gepflegen
vrowen vnde meide hiez man schoene legen.
swannen si dar komen der wirt in willen truoc
in guotlichen eren man gap in allen genuoc.
do div naht het ende vnd der tac erschein
vz den soumschrinen manich edel stein.
erlvhte in guoter wete die fuorte vrouwen hant
do wart er fur gesuochet manich herlich gewant.
ê ez wol ertagete do komen fvr den sal
vil riter vnd knehte do huop sich aber schal.
vor einer vruomesse die man dem kvnige sanch
da riten ivnge helde daz ins der kvnich seite danch.
manic pusune lûte vil krefteclich erdoz
von trvnben vnd von vloiten der schal wart so groz.
daz wurmez div vil wite darnach lute erschal
die hoch gemuoten helde ce rossen komen vber al.
do huop sich in dem lande harte hohe ein spil
von manigem guoten reken der sach man da vil.
den ir tvmbiv herze gaben hohen muot
der sach man vnder schilde manigen zieren riter guot.
in div venster sazen div herlichen wip
vnd vil der schoenen meide geciert was ir lip.
si sahen kvrzewile von manigen küenen man
der wirt mit sinen vrivnden selbe riten da began.
svs vertriben si di wile div dvhte niht lanch
man horte da zem tuome manigem gloken klanch.
do komen in die moere die vrowen riten dan
den edelen kvniginnen volgete manich küene man.
si stuonden vor dem mvnster nider vf daz gras
prvnhilt ir gesten dannoch wege was.
si giengen vnder krone in daz mvnster wit
div liebe wart sit gescheiden daz schuof grozlicher nit.
do si gehorten messe si fuoren wider dan
mit vil manigen ern man sach si sider gan.
ce tische vroliche ir vröude nie gelach
da zer hohgezite vnz an den einliften tach.
wie die chvniginnen an ander schvlten
vor einer vesperzit huop sich groz vngemach
daz von manigen reken vf dem hove gesach.
si pflagen riterschefte durch kurzwile wan
do liefen dar durch schowen manich wip vnde man.
zesamne do gesazen die kvniginne rich
si gedahten zweir reken die warn lobelich.
do sprach div schoene kriemhilt ich han einen man
daz elliv disiv riche zuo sinen handen solden stan.
do sprach div vroewe prunhilt wie kvnde daz gesin
ob ander nieman lebete wan din vnd sin.
so mohten im div riche wol wesen vndertan
die wile daz lebet gvnther so kvndez nimmer ergan.
do sprach aber kriemhilt sihestv wie er stat
wie rehte herliche er vor den reken gat.
sam der liehte mane vor den sternen tuot
des muos ich von schvlden tragen vrolichen muot.
do sprach div vrowe prvnhilt swie watlich si din man
biderbe vnd swi schoene so soltv vor im lan.
gvnther den reken den edeln bruoder din
der muoz vor allen kvnigen daz wizze werliche sin.
do sprach aber kriemhilt so tiwer ist min man
daz ich in an schvlde niht gelobet han.
an vil manigen dingen ist sin ere groez
gelovbest dv daz prvnhilt er ist wol gvnthers genoz.
ia soltu mirz kriemhilt ze arge niht verstan
wan ich an schvlde niht die rede han getan.
ich horte si iehen beide do ich si erste sach
vnd da des kvniges wille an mime libe gesach.
vnd da er mine minne so riterlich gewan
do iach sifrit er were des kvniges man.
des han ich in fur eigen sit ich ins horte iehen
do sprach div schoene kriemhilt so wer mir vbel geschehen.
wie heten so geworben die edelen bruoder min
daz ich eigen mannes wine solde sin.
des wil ich dich prvnhilt vil frivntlichen biten
daz dv last die rede durch mich mit güetlichen siten.
ich mag ir niht gelazen sprach des kvniges wip
zwiv sold ich verchiesen so maniges riters lip.
der vns mit dem degne dienstlich ist vndertan
kriemhilt div vil schoene daz sere zvrnen began.
dv muost in verchiesen daz er dir immer bi
wone deheiner dienste er ist tiwer danne si.
gvnther min bruoder der vil edel man
dv sold mich des erlazen daz ich von dir vernomen han.
vnde nimet mich imer wunder sit er din eigen ist
vnd dv uber vns beidiv so gewaltich bist
daz er dir so lange den cins versezzen hat
diner vbermuote sold ich von rehte haben rat.
dv civhest dich ze hohe sprach do des kvnige wip
nv wil ich sehen gerne ob man dinen lip.
habe ce solhen eren so man den minnen tuot
die frowen wurden beide vil sere zornich genuoch.
do sprach div vrowe kriemhilt daz muoz et nv geschehen
sit dv mines mannes fur eigen hast geiehen.
so muozen hivte kiesen der beider kvnige man
ob ich vor kvniges wibe ce kirche turre gegan.
dv muost daz hivte schowen daz ich bin adelfri
vnd daz min man ist tiwere danne der din si.
da mite wil ich selbe bescholden sin
du solt noch heint kiesen wie div eigene din.
ze houe ge uor reken in burgonden lant
ich wil wesen tiwer danne ieman habe bechant.
deheine kvniginne div krone her ie getruoch
do huop sich vnder den vrowen grozes nides genvch.
do sprach aber prvnhilt wil dv niht eigen sin
so muost du dich scheiden mit den vrowen din.
von minem ingesinde da wir ce munster gan
des antwrte kriemhilt triwen daz sol sin getan.
nu chleidet iuch min meide sprach sifrides wip
ez muoz ane schande beliben hie min lip.
ir svlt wol lazen schouwen habet ir iht riche wat
si mac sin gerne lovgen des si hie veriehen hat.
man mohte in lihte raten si suochten richiv kleit
da wart vil wol gecieret manich vrowe vnd meit.
do gie mit ir gesinde des edelen kvniges wip
da wart ouch wol gecieret der schoenen kriemhilde lip.
mit drin vnd vierzech meiden brahte si an den rin
die truogen liehte pfelle geworht in arabin.
svs komen zuo dem mvnster die meide wolgetan
ir warten vor dem huose alle sifrides man.
die lute man des wunder wa von daz gesach
daz man die kvnniginne also gescheiden sach.
daz si bi an ander niht giengen alsam ê
da von wart manigem degne sid vil sorchlichen we.
hie stuont vor dem mvnster gvnthers wip
do hete chvrzwile vil maniges riters lip.
mit den schoenen frowen der si da namen ware
do kom div schoene kriemhilt mit maniger herlichen schare.
swaz kleider ie getrvgen edelr riter kint
wider ir gesinde daz was gar ein wint.
si was so rich des guotes daz drizech kvniges wip
ez mohten niht erzivgen daz eine erzivgte ir lip.
ob ieman wunschen solde der kvnde niht gesagen
daz man so richer cleider gesehe ie me getragen.
so da ze stvnde truogen ir meide wolgetan
wan prvnhilde ze leide ez hete kriemhilt verlan.
zesamne si do komen vor dem mvnster wit
ez tet div hvsvrowe durch einen grozen nit.
si hiez vil vbeliche kriemhilde stan
ia sol vor kvniges wibe nimmer eigen wip gegan.
do sprach div schoene kriemhilt zornec was ir mvt
kvndestv noch swigen daz wær dir lihte guot.
dv hast geschendet dinen schoenen lip
wie moehte mannes kebse immer werden kvniges wip.
wem hastv hie verkebset sprach des kvniges wip
daz han ich dich sprach kriemhilt dinen schonen lip.
minnete erst sifrit min vil lieber man
ia was ez niht min bruoder der dinen meidem gewan.
war komen dine sinne ez was ein arger list
daz dv in lieze minnen sit er din eigen ist.
ich hoere dich sprach kriemhilt an schvlde clagen
triwen sprach do prvnhilt daz wil ich gunthere sagen.
waz mac mir daz gewerren din vbermuot dich hat betrogen
dv hast mich ce dienste mit rede dich angezogen.
daz wizze an rehten triwen ez ist mir immer leit
getriwer heinliche sol ich dir wesen vmbereit.
prvnhilt do weinde kriemhilt niht lenger lie
vor des kvniges wibe inz mvnster si do gie.
mit ir ingesinde da huop sich grozer haz
da wurden liehtiv ougen starke truobe vnde naz.
swie vil man gote diende oder ieman da sanch
des duhte prvnhilde div wile gar ze lanch.
wand ir was vil trüebe der lip vnd ouch der muot
des muoste sit enkelten manich helt küene vnd guot.
prunhilt vnd ir vrowen gie fur daz mvnster stan
si dahte mich muez kriemhilt mere hoeren lan.
des mich so lûte cihet daz wortraze wip
hat er sichs gerüemet ez get im werlich an den lip.
nv kom div edel kriemhilt mit manigem küenen man
do sprach div edel prunhilt ir svlt noch stille stan.
er iahet mich ce chebsen daz svlt ir lazen sehen
mir ist von iwren spruchen daz wizzet leide geschehen.
do sprach vro criemhilt ir moehtet mich lan gan
ich erzivgez mit dem golde daz ich enhende han.
daz brahte mir sifrit do er bi iv lach
nie gelebte brunhilt deheinen leidern tac.
si sprach daz golt vil edel daz wart mir verstolen
vnd ist mich harte lange vbel verholn.
ich kvm ez an ein ende wer mirz hat genomen
die vrowen waren beide in groz vngemuote komen.
do sprach aber kriemhilt ich wils niht wesen diep
dv mohtest gedaget han were dir ere liep.
ich erzivgez mit dem gvrtel den ich vmbe han
daz ich niht livge ia wart sifrit din man.
von ninneue den siden si den borten truoc
mit edelen gesteine ia was er guot genuoch.
do den gesach vro brvnhilt weinen si began
daz muoste freischen gvnther dar zuo alle sine man.
do sprach div kvniginne heizet here gan
den fursten von rine ich wil in hoeren lan.
wie mich hat gehoenet siner swester lip
si seit hie offenliche ich si sifrides wip.
der kvnich kom mit reken weinen er do sach
sine trivttinne guotlich er do sprach.
saget mir liebiv vrowe wer hat iv iht getan
si sprach zuo dem kvnige ich muoz vnfrolichen stan.
von allen minen eren mich div swester din
gerne wolde scheiden dir sol gechlaget sin.
si gihet mich habe gechebeset sifrit ir man
do sprach der kvnich gvnther so hetes vbele getan.
si treit hie minen gvrtel den ich han verlorn
vnde min golt daz rote daz ich ie wart geborn.
daz riwet mich sere dvn beredest kvnich mich
der vil grozen schanden ich minne niemer dich.
do sprach kvnich gvnther er sol her fur gan
hat er sichs geruomet daz sol er hoeren lan.
oder sin muoz laugen der helt vz niderlant
do wart der küene sifrit harte balde dar besant.
do der herre sifrit die vngemuoten sach
er weste niht der mere balde er do sprach.
waz weinent dise vrouwen daz het ich gerne erkant
oder von welhen schvlden ich da here si besant.
do sprach kvnich gvnther mir ist harte leit
mir hat min vrowe prunhilt ein mære hie geseit.
du hast dich geruomet dv werst ir erster man
so seit din wip kriemhilt hastv degen daz getan.
nein ich sprach do sifrit vnd hat si daz geseit
end ich erwinde daz muoz ir werden leit.
vnd wil dirz gerihten vor allen dinen man
mit minen hohen eiden daz ich irz nih gesaget han.
do sprach der kvnich von rine daz soltu lazen sehen
den zit den dv bivtest mach der hie gesehen.
aller valschen dingen wil ich dich ledech lan
man sach zuo dem ringe do die von burgonden stan.
sifrit der vil küene zem eide bot die hant
do sprach der kvnich rike mir ist so wol bechant.
iwer groz vnschvlde ich wil iv ledech lan
des iuch min swester cihet daz ir des niht habet getan.
do sprach aber sifrit vnd genivzzet des ir lip
daz si hat ertruebet din vil schoene wip.
daz ist mir sicherlichen ane maze leit
do sahen zuo an ander die küenen rittere gemeit.
man sol so vrowen ziehen sprach sifrit der degen
daz si vppech spruche lazen vnder wegen.
verbivt ez dinem wibe der minen tuon ich sam
solher vbermuote ich mich werlichen scham.
mit rede wart gescheiden manich schoene wip
do trurte also sere brunhilde ir lip.
daz ez erbarmen muose die gvnthers man
do kom von trony hagne zuo siner vrowen gegan.
er vragte waz ir wære weinende er si vant
do seite si im div mere er lobete ir sa zehant.
daz ez erarnen muose kriemhilde man
oder er wolde nimmer darvmbe vrolich gestan.
zuo der rede komen ortwin vnd gernot
da die helde rieten den sifrides tot.
dar zuo kom ouch giselher der schoenen uoten kint
do er ir rede gehorte er sprach getriwlichen sint.
ir vil guoten reken warvmbe tuot ir daz
ia gediende sifrit nie alsolhen haz.
daz er darvmbe solde verliesen sinen lip
ia ist des harte lihte darvmbe zvrnent div wip.
svln wir hohe ziehen sprach aber hagne
des habent luzel ere so guote degene.
daz er sich hat gerüemet der lieben vrowen min
darvmbe wil ich sterben ez enge im an daz leben sin.
do sprach der kvnich selbe er hat vns niht getan
niwan guot vnd ere man sol in leben lan.
waz tuoch ob ich dem reken were nv gehaz
er was vns ie getriwen vnd tet vil willeclichen daz.
do sprach von mezen der degen ortwin
ia kan in niht gehelfen div groze sterke sin.
erloubet mirz min herre ich tuon im alse leit
do heten im die helde ane schvlde widerseit.
sin gevolgte nieman niwan daz hagne
riet in allen ziten gvnther dem degne.
ob sifrit niht enlebte so wurde im vndertan
vil der kvnige lande der helt des truren began.
do liezen siz do beliben spiln man do sach
hey waz man starker schefte vor dem mvnster brach.
vor sifrides wibe al zuo dem sale dan
do waren in vnmuote genuoge gvnthers man.
der kvnich sprach lat beliben den mortlichen zorn
er ist vns ze selden vnd ze eren geborn.
ouch ist so starc grimme der wundern küene man
wurde er sin innen so torst in nieman bestan.
nein er sprach do hagne lat iv ez wol behagen
ich trouwe ez heinliche also an getragen.
daz brvnhilde weinen sol im werden leit
im sol von hagnen immer wesen widerseit.
do sprach der kvnich gvnther wie mohte daz ergan
des antwurte hagne ich wil ivch hoeren lan.
heizen boten riten zuo vns in daz lant
widersagen offenliche die hie niemen sin bechant.
so iehet ir vor den gesten daz ir vnd iwer man
wellent herverten also daz ist getan.
so lobet er iv dar dienen des flivset er den lip
so ervare ich vns div mere an des reken küenen wip.
der kvnich vbel volgte hagnen sinen man
die starken vntriwe begvnden tragen an.
ê ieman daz erfvnde die riter vz erkorn
von zweier vrouwen bagen wart vil manich helt verlorn
wie sifrit verraten wart.
an dem vierden morgen zwen vnd drizech man
sach man ze hove riten daz wart do kvnt getan.
gvnther dem richen im were widerseit
von luge wuohs den frouwen grozer iamer vnd leit.
vrloup si gewunnen daz si fur solden gan
vnd iahen daz siz weren liudgers man.
den ê da hete betwungen sifrides hant
vnd in ce gisle brehte in gvnthers lant.
die boten er do gruozte vnd hiez si sicen gan
einer sprach darunder herre lat vns stan.
vnz wir gesagen mere div iv enboten sint
ia habet ir ce viende daz wizzet maniger muoter kint.
iv widerseit livdegast vnd livdger
den ir da willen tatet gremlichiv ser.
die wellent zuo iv riten mit her in dice lant
der kvnich begvnde zvrnen do er div mere bevant.
man hiez die mein raten zern herbergen varn
wie mohte sich syfrit da vor do bewarn.
er oder ander ieman daz si do truogen an
daz wart sid inselben ce grozem leide getan.
der kvnich mit sinen frivnden ruowende gie
hagne von trony in nie geriwen lie.
nach heten ez gesceiden des kvniges man
do wolde et hagne nie des rates abe gan.
eins tages si sifrit ruonende vant
do begvnde vragen der helt von niderlant.
wie gat so truoreclichen der kvnich vnd sine man
daz hilfe ich immer reken hat in ieman iht getan.
do sprach kvnich gvnther mir ist von schvlden leit
liudgast vnd livdger habent mir widerseit.
si wellen offenliche riten in min lant
do sprach der degen küene daz sol sifrides hant.
nach allen ivren eren mit flize vnder stan
ich tuon noch degenen als ich in ê han getan.
ich lege in wüeste ir burge vnd ouch ir lant
ê daz ich erwinde des si min hovbet iwer phant.
ir vnd iwer reken svlt hie heim bestan
vnde lat mich zuo in riten mit den die ich han.
daz ich iv gerne diene daz laze ich iv sehen
von mir sol iwern vienden wizzet leide geschehen.
so wol mich dirre mere sprach der kvnich do
alsob er ernsliche der helfe were vro.
in valsche neig im tiefe der vngetriwe man
do sprach der herre sifrit ir svlt kleine sorge han.
do schikten si die reise mit den knehten dan
sifride vnd den sinen ce sehenne ez was getan.
do hiez er sich bereiten die von niderlant
sifrides reken suohten stritlich gewant.
do sprach der starke sifrit vater min her sigmvnt
ir svlt hie beliben wir komen in kurzer stvnt.
git vns got geluke her wider an den rin
ir svlt bi dem kvnige hie vil vrolichen sin.
diu zeiken si ane bvnden alse si wolden dan
do waren da genuoge gvnthers man.
die wessen niht der mere wa von ez was geschehen
man mohte groz gesinde do bi sifride sehen.
ir helme vnd ouch ir brvnne si bvnden vf div march
sich bereite von dem lande manich riter starch.
do gie von trony hagne da er kriemhilde vant
er bat im geben vrloup si wolden rvmen daz lant.
wol mich sprach chriemhilt daz ich ie den man gewan
der minen lieben vrivnden so wol tar vor stan.
alse min her sifrit tuot den frivnden min
des wil ich hohes muotes sprach div kvnniginne sin.
lieber friunt er hagene gedenket an daz
daz ich in gerne diene vnd noch nie wart gehaz.
des lat mich geniezen an minen lieben man
er sol des niht enkelten hab ich prunhilt iht getan.
daz hat mich sit gerowen sprach daz edel wip
ouch hat er so zerblöuwen darvmbe minen lip.
daz ichz iê gereite daz beswarte im den muot
daz hat vil wol erroken der degen küene vnde guot.
er sprach ir werdet wol versüenet her nach disen tagen
kriemhilt liebiv vrowe ia sult ir mir sagen.
wie ich iv mvge dienen an sifride iwern man
daz tuon ich gerne frouwe baz ichs nieman engan.
ich were an alle sorge sprach do daz edel wip
daz im ieman neme instvrme sinen lip.
ob er niht wolde volgen siner vbermuot
so were immer sicher der degen küene vnde guot.
vrowe sprach do hagne vnd habet ir des wan
daz man in mvge versniden ir svlt mich wizzen lan.
mit wie getanen listen sol ichz vndersten
ich wil im ze huote immer riten vnde gen.
si sprach dv bist min mach so bin ich der din
ich bevilhe dir vf triwe man den lieben min.
daz dv wol behüetest mir den lieben man
si seit im kvndiv mere div vil bezzer wæren verlan.
si sprach min man ist küene dar zuo starch genuoch
do er den lintdrachen an deme berge sluoch.
ia badete sich der reke in dem bluote vil gemeit
da von in seit in stvrmen kein wafen nie versneit.
idoch bin ich in sorgen swenne er instrite stat
vnd vil der gersuzze von helde hande gat.
daz ich da verliese den minen lieben man
hei waz ich grozer sorge dike vmb sifriden han.
ich melde ez vf genade vil lieber frivnt dir
daz dv dine triwe behaltest ane mir.
da man da mach verhowen den minen lieben man
daz laze ich dich hoeren dest vf genade getan.
do von des draken bluote...
... sich der riter guot.
do viel im zwischen der herte ein linden blat vil breit
da mac in versniden des han ich sorge vnde leit.
do sprach von trony hagene vf daz sin gewant
nat ein cleinez zeichen da bi ist mir bekant.
wa ich in mvge behüeten so wir insturmen stan
si wande den helt vristen ez was vf sinen tot getan.
si sprach mit kleinen siden ne ich vf sin gewant
ein tovgenlichez crivze da sol helt din hant.
minen man behuoten so ez an die herte gat
swenne er in den stvrmen vor sinen vienden stat.
daz tuon ich sprach do hagene vil liebiv vrouwe min
do wand ouch div vrouwe ez sold im frume sin.
do was da mite verraten der kriemhilde man
vrlovp nam do hagene do gie er vroelichen dan.
des kvniges ingesinde was allez wol gemuot
ich wene nimmer reke deheiner mer getuot.
so groze mein ræte so da von im ergie
do sich an sine triwe div schoene kvnnigin verlie.
des anderen morgens mit tvsent siner man
reit der herre sifrit vil frölichen dan.
er wand er solde reken der sinen frivnde leit
hagene im reit so nahen daz er geschouwe div cleit.
als er gesach daz bilde do scicte er tovgen dan
die seiten andriv mere zwene siner man.
mit vride solde beliben daz gvnthers lant
vnd si hete livdger zuo dem kvnige gesant.
o wie ungerne sifrit do hin wider reit
er enhete ê geroken siner frivnde leit.
wan in der reise erwanden vil kvme gvnthers man
er reit zuo dem kvnige der wirt im danken began.
nv lon iv got des willen vriunt her sifrit
daz ir so willechlichen tuot des ich iv bit.
daz sol ich immer dienen als ich von rehte sol
fur alle mine vriunde getrowe ich iv wol.
nv wir der herverte ledech worden sin
so wil ich iagen riten bern vnd swin.
hince dem was kein walde als ich vil dike han
daz hete geraten hagne der vil vngetriwe man.
allen minen gesten sol man daz nv sagen
ich welle fruo riten die wellen mit mir iagen.
daz sich die bereiten die wellen hie bestan
hubschen mit den vrouwen daz si liep mir getan.
do sprach der starke sifrit mit herliken site
swenne ir iagen wellet da wil ich gerne mite.
so svlt ir mir lihen einen suochman
vnd eteliken braken so wil ich riten in den tan.
welt ir niht nemen einen sprach der kvnich zehant
ich lihe iv welt ir uiere den wol ist bechant.
der walt vnd ouch die stige swa div tier gant
die iv niht uore wise wider heim riten lant.
do reit zuo sinem wibe der riter vil gemeit
schiere hete hagene dem kvnige geseit.
wie er gewinnen wolde den tiwerlichen degen
sus grozer vntriwe solde nimmer man gepflegen.
wie sifrit erslagen wart
gvnther vnd hagne die reken vil balt
lobeten mit vntriwen ein pirsen in den walt.
mit ir scharpfen geren si wolden iagen swin
beren vnd wisende was kvnde küeners gesin.
da mite reit ouch sifrit in erlichem site
maniger hande spise die fuorte man in mite.
zuo eime kalten brunnen verlos er sid den lip
daz hete geraten prvnhilt kvnich gvnthers wip.
do gie der degen kuone da er kriemhilde vant
do was nu ovf gesoumet sin edel piresgewant.
vnd ouch der gesellen si wolden vber rin
do endorfte kriemhilde nimmer leider gesin.
sine trûtinne kvst er an den mvnt
got laze mich dich vrouwe gesehen noch gesvnt.
vnd mich ouch diniv ovgen mit holden magen din
solt dv kurzwilen ich mach heime niht gesin.
do dahte si an div mære si entorste ir niht sagen
div si hagnen seite do begvnde si clagen.
div edel kvniginne daz si ie gewan den lip
do weinde ane maze daz vil wunder schoene wip.
si sprach zuo dem reken lat iwer iagen sin
mir trovmte heint leide wie iuch zwei wildiv swin.
iageten vber heide da wurden bluomen rot
daz ich so sere weine daz get mir werliche not.
ich fvrhte harte sere etelichen rat
obe man der deheinen missedient hat.
die vns füegen kvnnen vientlichen haz
belibet lieber herre mit triwen rate ich iv daz.
min liebiv truttinne ich kvme in kurzen tagen
ich weiz hie niht der livte die mir iht hazzes tragen.
alle dine mage sint mir gemeine holt
ouch han ich anden degnen hie niht anders versolt.
neina herre sifrit ia furht ich dinen val
mir troumte heint leide wie obe dir zetal.
vielen zwene berge ich gesach dich nimmer me
wil dv von mir scheiden daz tuot mir innerclichen we.
er vmbevie mit armen daz tugentriche wip
mit minneclichem kvsse er trute ir schoenen lip.
mit urloube er dannen schiet in kurzer stvnt
si gesach in leider darnach nimmer mer gesvnt.
do riten si von dannen in einem tiefen walt
durch chvrzewile willen vil manich riter balt.
volgeten gvnthere vnd sifride dan
gernot vnde giselher die wolden deheime bestan.
geladen vil der rosse kom vor in vber rin
div den ieictgesellen truogen brot vnde win.
vleisch mit den vischen vnde ander manigen rat
den ein kvnich so rike harte billichen hat.
si hiezen herbergen fur den gruonen walt
gen des wildes abelaufe die stolzen iægeren balt.
da si da iagen solden vf einen wert vil breit
do was ouch komen sifrit daz wart dem kvnige geseit.
von den ieit gesellen wrden do bestan
die warte an allen ende do sprach der küene man.
sifrit der vil starke wer sol vns in den walt
wisen nach den wilde ir degne küene vnde balt.
wellen wir vns scheiden sprach do hagne
ê daz wir hie beginnen hie ze iagene.
da bi mvgen bekennen ich vnd die herren min
wer die besten iægere an diser walt ræise sin.
lvte vnde hvnde solen wir teilen gar
so chere islicher da er gerne var.
der danne iage beste der sol des haben danch
der iæger biten wart niht lange bi an ander.
do sprach der herre sifrit ich han der hvnde rat
wan einen braken der so genozzen hat.
daz er die verte erkenne der tiere durch den tan
wir komen wol ce jeide sprach der kriemhilde man.
do nam ein alter iægere einen spurhvnt
er brahte den herren in einer kvrzer stvnt.
da si vil tiere fvnden swaz der von leger stuont
div erieiten die gesellen so noch guote ieger tuont.
swaz ir der brake erspranchte div sluoc mit siner hant
sifrit der kuone der helt von niderlant.
sin ros lief so sere daz ir im niht entran
den lop er vor in allen an dem geieide gewan.
er was an allen dingen biderbe genuoc
sin tier daz erste daz er ze tode sluoc.
was ein starkes halpswuol mit der siner hant
da nach er vil schiere ein vngefüegen lewen vant.
der brake den erspranchte er schoz in mit den bogen
ein scharfe strale hete er in gezogen.
der lewe lief nach dem schuzze wan drier sprunge lanc
sine ieitgesellen seiten sifride danch.
darnach sluoc er schiere einen wisent vnd einen elch
starker vore viere vnd einen grimmen schelch.
sin ros truoch in so balde daz im niht entran
hirze oder hinde kvnd im wenich enkan.
einen eber grozen vant der spurhunt
als er begvnde vliehen do kom an der stunt.
des geieides meister er bestuont in vf der sla
daz swin zornechlichen lief an den küenen degen sa.
do sluoc in mit dem swerte kriemhilde man
ez hete ein ander iegere so sanfte niht getan.
do ern hete eruellet man vie den spurhvnt
do wart sin rich geieide allen bvrgonden kvnt.
si horten allenthalben ludem vnde doz
von lûten vnd von hunden der schal was so groz.
daz in da von antwurtete der berch vnd ouch der tan
vier vnde zweinzech ruore die ieger heten verlan.
do muosen vil der tiere verliesen da daz leben
do wanden si füegen daz man solde geben.
in den pris des ieides des kvnde niht geschehen
do der starke sifrit wart zer viwerstat gesehen.
daz ieit was ergangen vnde doch nih gar
die zer viwerstat wolden die brahten mit in dar.
vil maniger tiere hovte vnd wildes genuoch
hei waz man ce kuchen daz ingesinde truoch.
do hiez der kvnich kvnden den iægern wol geborn
daz er inbizen wolde do wart lûte ein horn.
zeiner stvnt geblasen da mite wart bekant
daz man den fvrsten edel cen herbergen vant.
do sprach der herre sifrit nv rovmen wir den tan
sin ros truoch in ebene si ilten mit im dan.
si erspranchten mit ir schalle ein tier gemehelich
einen beren wilden do spranch der degen hinder sich.
ich wil vns hergesellen kvrzwile weren
ir svlt den braken lazen ich sihe einen bern.
der sol mit vns hinnen zen herbergen varn
er fliehe danne sere er kan sichs nimmer bewarn.
der brake wart verlazen der bere spranch von dan
do wolden in erriten kriemhilde man.
er kom in ein geuelle do kund ez niht wesen
daz starke tier do wande vor den iægeren genesen.
do spranch von sime rosse der stolze riter guot
er begvnde nach loufen daz tier was vnbehuot.
ez kvnd im niht entrinnen do vie erz sacehant
an alle wunden der helt ez schiere gebant.
kracen noch gebizen kvnd ez niht den man
er band ez zuo dem satele vf saz der snelle san.
er braht ez an die viwerstat durch sinen hohen muot
zeiner kurzwile der degen küene vnd guot.
wie rehte herlichen er ze herbergen reit
sin ger was vil michel starch vnde breit.
im hie ein cier wafen nider vf den sporn
von rotem golde der herre fuorte ein schone horn.
von bezzerm prisgewæte hort ich nie gesagen
einen roch swartz pfhellin sach man in tragen.
vnd einen huot von zobele der rike was genuoch
hei was er borten an sime kochere truoch.
von eime pantel was daruber gezogen
ein hovt durch die süeze ouch füerte er einen bogen.
den man mit antwerke muose ciehen dan
der in spannen wolde ern hetez selbe getan.
von einer ludmes hûte was allez sin gewant
von houbet unz anz ende geströut man durfe vant.
vz der liehten ruhe vil manich goldes zein
ze beiden siten dem küenen iegermeister schein.
ovch fuort er balmvngen ein ciere wafen breit
daz was also scherphe daz ez nie vermeit.
swa manz sluoch vf helme sin eke waren guot
der herliche iegere was vil hohe gemuot.
sid ich iv div mere gar bescheiden sol
im was sin edel kocher guoter strale vol.
von gvldinen tullen div sahs wol hende breit
ez muoste balde ersterben swaz er da mit versneit.
do reit der riter edel vil weidenliche dan
in sahen zuo in komende gvnthers man.
si liefen im enkegne vnd enphiengen im daz march
do fuorte er bi dem satele den bern groz vnde starch.
als er gestuont von rosse do loste er im div bant
von füeze vnd ouch von mvnde do erlute sazehant.
vil luote daz gehvnde swaz ez den bern sach
daz tier ze walde wolde des heten die lûte vngemach.
der bere von dem schalle durch die kuche geriet
hey waz er kvken knehte von dem viwer schiet.
vil kezzele wart geruot cerfuort manich brant
hei waz man guoter spise in dem asche ligen vant.
do sprvngen von dem sedele die herren vnd ir man
der bere begvnde zvrnen der kvnich hiez do lan.
allez daz gehvnde daz an seilen lac
vnd wer ez wol verendet si heten vroelichen tac.
mit bogen vnd mit spiezen - niht langer man daz lie
dar liefen do die snellen da der bere gie.
do was so vil der hvnde daz da nieman schoz
von des livtes schalle daz gebirge allez erdoz.
der ber begvnde vliehen vor den hvnden dan
im kvnde niht geuolgen wan kriemhilde man.
er erlief in mit dem swerte ce tode er in do sluoch
hin wider zuo dem viwre man den beren truoch.
do sprachen die daz sahen er wer ein kreftich man
die stolcen ieit gesellen hiez man ze tische gan.
vf einen schonen anger saz ir da genuoc
hei waz man riter spise den stolcen iegern do truoc.
die senchen komen seine die tragen solden win
ez kvnde baz gedienet nimmer helden sin.
heten si darunder niht so valsem muot
so waren wol die reken vor allen schanden behuot.
do sprach der herre sifrit wunder mich des hat
sid man vns von kuchen git so manigen rat.
warumbe vns die schenken darzuo niht bringen win
man pflege baz der iegern ich wil niht ieitgeselle sin.
ich hete wol verdienet daz man min næme ware
der kvnich von dem tische sprach in valsche dare.
man sol iv gerne büezen swes wir gebresten han
ez ist von hagnen schvlden der wil vns erdursten lan.
do sprach von trony hagne lieber herre min
ich wande daz pirsen hivte solde sin.
daze dem spetharte den win den sand ich dar
sin wir hivte vngetrvnken wie wol ich mere daz bewar.
do sprach der niderlende ir lip der habe undanch
man solde mir siben soume mit met vnd luter tranch.
haben her gefüeret do des niht mohte sin
do solde man vns gesidelet haben nahen an den rin.
do sprach von troni hagne ir edelen riter balt
ich weiz hie vil nahen einen brvnnen kalt.
daz ir niht erzurnet da sulwir hine gan
der rat wart manigem degne ce grozen sorgen getan.
sifriden den reken twanch des durstes not
den tisch er dester ziter ruken da gebot.
er wolde fur die berge zuo dem brvnnen gan
do was der rat mit meine von den reken getan.
div tier hiez man vf wægnen vnd fuorn in daz lant
div da hete verhouwen sifrides hant.
man iach im grozer ern swer ez ie gesach
hagne sine triwe sere an sifride brach.
do si wolden dannen zuo der linden breit
do sprach von trony hagne mir ist des vil geseit.
daz niht gevolgen kvnde dem kriemhilde man
swenner welle gahen wold er vns daz sehen lan.
do sprach von niderlande der küene sifrit
daz mvget ir wol versuochen welt ir mir volgen mit.
ze wette zuo dem brvnnen so daz ist getan
man iehe den gewinnes den man siht gewvnnen han.
nv welle ouch wirz versuochen sprach hagne der degen
do sprach der starke sifrit so wil ich mich legen.
fur iwer füeze nider an daz gras
do er daz gehorte wie liep daz gvnthers was.
do sprach der degen küene ich wil iv mere sagen
allez min gewete wil ich mit mir tragen.
den ger zuo dem schilde vnd min pirs gewant
den kocher zuo dem swerte schier er vmbe gebant.
do zvgen si div kleider von dem libe dan
in zwein wizen hemden sach man si beide stan.
sam zvai wildiv panthel si liefen durch den chle
doch sah man bi den brvnnen den küenen sifriden ê.
den bris von allen dingen truoch er vor manigem man
daz swert lost er schiere den kocher leit er dan.
den starken ger er leinde an der linden ast
bi des brvnnen fluzze stuont der herliche gast.
die sifrides tvgende waren harte groz
den schilt er leite nider da der brunne floz.
swie harte so in durste der helt doch niht tranc
ê der kvnich getrunke des seit er im vil bosen danc.
der brunne was küele luoter vnd guot
gvnther si do neigte nider zuo der vluot.
als er hete getrvnken do rihtete er sic von dan
alsam het ouch gerne der küene sifrit getan.
do engalt er siner zvhte den bogen vnd daz swert
daz truoch allez hagne von im dan wert.
vnd spranch da hin widere da er den gere vant
er sach nach einem bilde an des küenen gewant.
do der herre sifrit ob dem brunnen tranch
er schoz im durch daz crivze daz von der wnden spranc.
daz bluot von dem herzen vaste an hagnen wat
solher missewende ein helt nv nimmer begat.
den ger im gen dem herzen steken er do lie
also grimmecliche ce fluhte hagne nie.
gelief in der werlde vor deheinem man
do sich der starke sifrit der grozen wunden versan.
der herre tobelichen von dem brunnen spranch
im ragete von den herten ein gerstange lanch.
der furste wande vinden bogen oder swert
so muoste wesen hagne nach sime dienste gewert.
do der sere wnde des swertes niht vant
do het et er niht mere wan des schildes rant.
er zuct in von dem brunnen do lief er hagnen an
do kvnd im niht entrinnen des kvnich gvnthers man.
swie wunt er was zem tode so kreftechlich er sluoc
daz vzer dem schilde drate genuoch.
des edelen gesteines der schilt vil gar zerbrast
sich hete gerne errochen der vil herliche gast.
do was gestruchet hagne vor siner hant zetal
von des slages krefte der wert vil lvte erhal.
er het sin swert enhende so wer ez hagnen tot
sere zurnde der wunde des tvanch in ehaftiv not.
erblichen was sin varwe er mohte niht gesten
sines libes sterke muoste gar cergen.
wand er des todes ceichen in liehter vrawe truoch
sit wart er beweinet von schoenen vrowen genuoch.
do viel in die bluomen der kriemhilde man
daz bluot von sinen wunden sach man vaste gan.
do begvnd er schelden des twanch in groziv not
die vf in geraten heten vngetriwe den tot.
do sprach der verkvnde ia ir bosen zagen
waz helfent miniv dienst sid ir mich habet erslagen.
ich was iv ie getriwe des ich enkolten han
ir habet an iwren frivnden leider vbele getan.
die sint da von bescholden swaz ir wirt geborn
her nach disen citen ir habet iwern zorn.
gerochen al ze sere an dem libe min
mit laster svlt gescheiden ir von guoten reken sin.
die riter alle liefen da er erslagen lac
ez was ir genuogen ein vröudeloser tac.
die iht triwe heten von den wart er gekleit
daz hete ouch wol verdienet vmbe alle lûte der helt gemeit.
der kvnich von burgonden klagte ouch sinen tot
do sprach der verkvnde daz ist ane not.
daz der nach scaden weinet der in da hat getan
der dient michel schelden ez were bezzer verlan.
do sprach der grimme hagne ian weiz ich waz ir kleit
ez hat nv allez ende an vns sorge vnde leit.
wir vinden ir nv wenich die geturren vns bestan
wol mich daz ich des heldes han ze rate getan.
ir mvget ivch lihte rüemen sprach her sifrit
het ich an iv erkvnnet den mortlichen sit.
ich hete wol behalten vor iv minen lip
mich riwet niht so sere so vrou kriemhilt min wip.
nv muoze got erbarmen daz ich ie gewan den svn
dem man itewizen sol daz her nach tuon.
daz sine mage ieman mortlich hant erslagen
mohte ichz verenden daz sold ich billichen klagen.
do sprach iæmerliche der verchvnde man
welt ir kvnich edel triwen iht began.
in der werlde an iemen so lat iv bevolhen sin
vf iwer genade die lieben trutinne min.
lat si des geniesen daz si iwer swester si
durch aller fursten tvgende wont ir mit triwen bi.
wan mir wartent lange min vater vnd min man
ez wart nie leider an liebem vrivnde getan.
die bluomen allenthalben von bluote waren naz
do rang er mit dem tode vnlange tet er daz.
wan des todes zeichen ie ze sere sneit
sam muost ersterben ouch der reke kuone vnde gemeit.
do die heren sahen daz der helt was tot
si leiten in vf einen schilt der was von golde rot.
vnde wurden des ze rate wie daz solde ergan
daz man ez verhele daz ez hagne hete getan.
do sprachen ir genuoge vns ist vbel geschehen
ir svlt ez heln alle vnd svlt geliche iehen.
da er iagen rite aleine kriemhilde man
in sluogen sachere da er fuere durch den tan.
do sprach von trony hagne ich bring in in daz lant
mir ist vil vn mere wirt ez ir bekant.
div so hat betruobet den brunhilde muot
ez ahtet mich vil ringe swaz si nv weinens getuot
wie sifrit bechlaget vnd begraben wart
do biten si der naht vnd fuoren vber rin.
von helden kvnde nimmer wirs geiaget sin
ein tier daz si da sluogen daz weinende edeliu wip
ia muosten sin enkelten vil guoter wigande lip
von grozer vbermuoten mvget ir horen sagen
vnde von islicher rache ez hiez hagne tragen.
sifriden also toten von niblunge lant
fvr eine kemenaten da er kriemhilde vant.
er hiez in tovgenliche legen an div ture
daz si in da vinden solde so si gienge her fure.
hin ce mettine ê daz ez wurde tac
der div frouwe chriemhilt vil selten eine verlach.
man lute daze dem mvnster nach gewoneheit
kriemhilt div vil schoene wacte mænige meit.
ein lieht bat si ir bringen vnd ouch ir gewant
do kom ein kamerere da er sifriden vant.
er sach in bluotes roten sin wat was elliv naz
daz er sin herre were nie enwesser daz.
hin der kemenaten daz lieht truoch an der hant
bi dem vil leidiv mære vrouwe kriemhilt ervant.
do si mit ir vrouwen ce kirche wolde gan
do sprach der kamerere vrowe ir svlt stille stan.
ez lit vor dem gademe ein riter tot erslagen
ouwe sprach vro kriemhilt waz wil du solcher mere sagen.
e si rehte erfunde dazez were ir man
an die hagnen vrage denken si began.
wie er solde in fristen erst do wart ir leit
von ir was allen vröuden mit sime tode widerseit.
si seic zuo der erden daz si niht ensprach
die schoenen vröudelosen ligen man do sach.
kriemhilde iamer wart vnmazen groz
do schrei si nach unkreften daz al div kemenate erdoz.
do sprach daz gesinde waz ob ez ist ein gast
daz bluot ir uz dem mvnde vor herzen iamer brast.
do sprach si nein ez ist sifrit min vil lieber man
ez hat geraten brunhilt daz ez hagne hat getan.
div vrowe bat sich wisen da si den helt vant
si huop sin schoene houbet mit ir vil wizen hant.
swie rot ez was von bluote si het in schier erkant
do lac vil iemerliche der helt von niderlant.
do rief truorechlichen di kvneginne milt
we mir dises leides nu ist dir doch din schilt.
mit swerten niht verhouwen dv bist ermorderot
wes ich wer ez het getan ich riete im immer sinen tot.
allez ir gesinde klagete vnde scre
mit ir lieben vrouwen wand in was vil we.
vmb ir edelen herren der da was verlorn
gerochen hete hagene vil vbele brunhilde zorn.
do sprach div iamerhafte ir sult hine gan
vnd weket harte balde die sifrides man.
ir svlt ouch sigmunde minen iamer sagen
ob er mir helfen welle den küenen sifriden klagen.
do lief ein bote balde da er si ligen vant
sifrides helde von niblvnge lant.
mit den vil leiden mæren ir vröude er in benam
si woldenz niht gelovben ê man daz weinen vernam.
der bote kom ouch schiere da der kvnich lac
sigmvnt der herre des slafes niene phlac.
ich wene sin herze im seite daz im was geschehen
daz er sifriden nimmer solde mer gesehen.
wachet herre sigmvnt mich bat nach iv gan
kriemhilt min frowe der ist ein leit getan.
daz ir vor allen leiden an ir herze gat
daz sult ir klagen helfen wan ez sere ivch bestat.
vf rihte sich do sigmunt er sprach waz sint div leit
der schoenen kriemhilde so dv hast geseit.
er sprach mit weinen ich kan ivz niht verdagen
ia ist von niderlanden der küene sifrit erslagen.
do sprach der kvnich sigmvnt lat daz schinphen sin
vnd also boesiv mere durch den willen min.
daz ir saget ieman daz er si erslagen
wan daz kvnd ich nimmer vor mime tode verklagen.
welt irz niht gelovben daz ir mich horet sagen
so vernemet selbe kriemhilde klagen.
vnd allez ir gesinde den sifrides tot
vil sere srach do sigmvnt des gie im werlichen not.
mit hvndert siner manne er von den betten spranch
si zvchten zuo den handen div scharphen wafen lanch.
si liefen zuo den wuoffen iemerlichen dan
do komen tvsent reken des küenen sifrides man.
do si so iamerliche die frouwen horten klagen
do wanden svmeliche si solden kleider tragen.
ia mohten si der sinne vor iamer niht gehaben
in wart mikel swere in ir herze begraben.
do kom der kvnich sigmvnt da er kriemhilde vant
er sprach owe der reise here in dice lant.
wer hat mich mines kindes vnd ivch des iwren man
bi also guoten vrivnden alsvs mortlich getan.
sold ich den bekennen sprach daz vil edel wip
holt wurde im nimmer min herze noch min lip.
ich riete im alse leides daz al die frivnde sin
von minen schvlden muozen immer klagende sin.
sigmvnt der herre den fursten vmbesloz
do wart von sinen vrivnden der iamer also groz.
daz von den starken wuofe palas vnde sal
vnd din stat ze wormeze ce beiden siten lute ersal.
do enkvnde nieman trosten sifrides wip
man zoch vz den kleideren sinen schoenen lip.
vnde wuosch im sine wunde man leite in vf den re
do was sinen lûten von starkem iamer vil we.
ez spraken sine reken vz niblvnge lant
in sol immer reken mit willen vnser hant.
er ist in disem huse der ez hat getan
do ilten sich wafenen alle sifrides man.
die vz erwelten degne mit schilden komen dar
einlif hvndert reken die hete an siner schar.
sigmvnt der rike sines svnes tot
wold in gerne reken als im sin friwe daz gebot.
si wessen wen si solden mit strite do bestan
si enteten gvnthern vnd ouch sine man.
mit den her sifrit an daz geieide reit
kriemhilt sach si gewafent daz was ir ander herzeleit.
swie michel wer ir iamer vnd swie starch ir not
doch vorhte si harte der niblvnge tot.
von ir bruoder mannen daz si ez vnderstuont
si warende si guotliche so vrivnde liebe frivnde tuont.
ez sprach div iamers riche min her sigmvnt
wes welt ir beginnen iv ist niht rehte kvnt.
ia hat kvnich gvnther so manigen küenen man
ir welt iv alle vliesen welt ir die reken bestan.
mit vf erbvnden schilden was in ce strite not
div edel kvnginne si bat vnd ouch gebot.
daz ez miden solden die reken vil gemeit
daz wolden si niht lazen daz do ir herze vol durch sneit.
si sprach min her sigmvnt ir sultez lazen stan
vnz ez sich baz füege so wil ich minen man.
immer mit iv reken der mir in hat benomen
wird ich des bewiset ez muoz im schedlichen komen.
ez ist der vbermuoten hie bi rine vil
da von ich iv des strites raten niht enwil.
si habent wider einen ie wol drizech man
got laze in gelingen alse si vmb vns gedienet han.
ir svlt hie beliben vnd dolt mir mir div leit
vnz ez tagen begvnde ir helde vil gemeit.
so helfet mir beserken minen lieben man
do spraken die degne vrowe liep daz si getan.
iv enkvnde nieman daz wunder vol sagen
von rittern vn von vrouwen wie man die horte clagen.
so daz man des wuofes wart in der stat geware
die edelen burgere komen gahende dare.
si klagten mit den gesten wan in was harte leit
sifrides schvlde in waren niht geseit.
durk was der edel reke verlos da sinen lip
do weinden mit den vrouwen der guoten burgere wip.
smide hiez man gahen wurken einen sarch
von silber vnd von golde michel vnd starch.
vnd hiez in vaste spengen mit stale der was guot
do was al den luten harte truorich der muot.
div naht was ergangen man seite ez wolde tagen
do hiez div edel vrouwe zuo dem mvnster tragen.
sifrit den herren ir vil lieben man
swaz er da frivnde hete die sach man weininde gan.
dosin zen mvnster brahten wie vil da gloken klanc
do horte man allenthalben maniges phaphen sanch.
do kom der kvnich gvnther dar mit sinen man
vnd ouch der grimme hagene daz wære bezzer verlan.
er sprach liebiv swester we der leide din
daz wir niht mohten ane so grozes schades sin.
wir muozen in mer klagen sifrides lip
daz tuot ir ane schvlde sprach daz iamerafte wip.
wer iv darvmbe leide so wer ez niht geschehen
ir hetet min vergezzen des mag ich wol iehen.
da ich da wart gescheiden vnd min lieber man
ei wolde got der wer ez selber mir getan.
si buten vaste ir logen kriemhilde begvnde iehen
swelher si vnschuldet der laze daz besehen.
der sol zuo der bare vor den lvten gan
da mach man die warheit harte schiere bi versten.
daz ist ein michel wunder dike ez noch geschihet
swa man den mortmeilen bi den toten sihet.
so bluotent im die wunden sam ouch da gesach
da von man die schulde daze hagenen gesach.
die wunden fluzen sere alsam si taten ê
die ê da sere klagten des wart nv michel me.
do sprach kvnich gvnther ich wilz ivch wizzen lan
in sluogen schachere hagene hat ez niht getan.
mir sint die schachere sprach si vil wol bechant
nv laze ez got erreken von siner vrivnde hant.
gunther vnd hagne ia habet irz getan
die sifrides degne heten do zuo strite wan.
kriemhilt twanc groz iamer zuo der selben not
komen do die beide da si in funden tot.
gernot ir bruoder vnd giselher daz kint
mit triwen si in klageten ir ougen wurden nazzer blint.
si weinden innerclike kriemhilde man
man wolde messe singen zuo dem mvnster dan.
giengen allenthalben man vnd wip
die sint doch lihte enbarn di weinende sifrides lip.
gernot vnd giselher sprachen swester min
nu troeste dich nach tode als ez idoch muoz sin.
wir wellen dichs ergecen die wile wir leben
do kunde ir nieman trost neheinen gegeben.
sin sarch was bereitet wol vmb mitten tac
man huop in von der bare da er ufe lac.
in wolde noch diu frowe lazen niht begraben
des muosen al die lûte michel arbeite haben.
in einen riken pfelle man den toten want
ich wæne man da iemen ane weinen vant.
do chlagte herzenliche uote ein edel wip
vnd al ir ingesinde sifrides wætlichen lip.
do man gehorte daz man zem mvnster sanch
vnd in besarket hete do huop sich groz gedranch.
durch willen siner sele waz man opfers truoc
her hete bi den vienden doch guoter vrivnde genuoc.
kriemhilt div arme zir kameræren sprach
ir svlt durch min liebe liden vngemach.
die im guotes gunnen vnd mir wesen holt
durch sifrides sele sol man teilen sin golt.
dehein kint was so kleine daz wizze mohte haben
ez muoze gen ce opher ê er wurde begraben.
wol hundert messe man des tages sanch
von sifrides frivnden wart do groz gedranch.
do man het gesvngen daz volch sich huop dan
do sprach vro kriemhilt ir sult mich eine lan.
heint mich wachen den vz erwelten degen
er ist an sime libe al min vröude gelegen.
dri naht vnd dri tage wil ich in lazen stan
vnz ich mich geniete mins vil lieben man.
waz ob got gebivtet daz mich ouch nimet der tot
so wer wol verendet min armer kriemhilde not.
ze herbergen giengen die lûte von der stat
pfaffen unde muniche si beliben bat.
vnd allez sin gesinde daz des heldes phlac
si heten naht vil arge vnd vil muolichen tac.
an ezzen vnd an trinken beleib da manich man
die ez nemen wolden den wart daz kvnt getan.
daz man ins den vollen gebe daz schuof er sigmvnt
do was den niblungen vil michel arebeite kvnt.
swaz man vant der armen die es niht mohten han
die hiez man doch zem opher mit golde gan.
vz sin selbes kamer do er niht solde leben
vmb sine sele wart manich tusen marc gegeben.
urbor vf der erden teiles in div lant
swa man kloster vnd guote livte vant.
silber gap man vnde wat den armen da genuoc
si tet dem wol geliche daz sim holden willen truoc.
an dem dritten morgen ce rehter messe zit
so was bi dem mvnster der krihhof also wit.
von den lant luten weinens also vol
si dienden im nach tode als man lieben vrivnden sol.
in den tagen vieren man hat geseit daz
ce drizech tvsent marken oder dannoch baz.
wart durch sin sele den armen da gegeben
do was gelegen ringe sin groziv schoene vnd ouch sin leben.
do gote wart gedient vnd man vol gesanc
mit vngefüegem leide vil des volkes ranc.
man hiez in uz den mvnster zuo dem grabe tragen
man vant da niht anders wan ein weinen vnd klagen.
lute scriende daz gie mit im dan
vro was da niemen weder wip noch man.
ê man in begrüebe man sanch vnd las
hey was guoter phaffen ze siner pevilde was.
ê ce deme grabe koeme sifrides wip
do ranc mit solhem iamer ir getriwer lip.
daz man si mit dem brvnnen dike da begoz
ez was ir vngemuode vil harte vnmazlichen groz.
ez was michel wunder daz si ie genas
mit klage ir helfende da manich vrouwe was.
do sprach div kvnigin ir sifrides man
ir svlt durch iwer triwe an mir genade began.
lat mir nach mime leide ein kleine liep geschehen
daz ich sin schoene houbet noch einst muoze sehen.
do bat sis also lange mit iamers sinnen starch
daz man cebrechen muose den vil herlichen sarch.
do brahte man die vrouwen da si in ligen vant
si huop sin schuonez houbet mit ir vil wizzen hant.
vnd kvste in also toten den edelen riter guot
ir vil liehten ovgen von weinenden do bluot.
ein iæmerlichez scheiden wart do da getan
do truoch man si von dannen si kvnde niht gegan.
do vant man sinnelose daz herliche wip
vor leide moht ersterben ir vil wunnechlicher lip.
do man den edelen herren heten nv begraben
leit ane maze sach man die alle haben.
die mit im komen waren von niblvnge lant
vil selten frolichen man do sigmvnden vant.
do was etelicher der drier tage lanc
vor dem grozem leide niht az noch entranch.
doch mochten si dem libe so geswichen niht
si nerten sich nach sorgen so noch genuogen geschit.
wie sigmvnt wider ze lande fuor
der sweher kriemhilde gie da er si vant
er sprach ce der kvniginne wir svln in vnser lant.
wir wæne vnmære geste bi deme rine sin
kriemhilt vil liebiv vrouwe nv vart ir zuo dem lande min.
sid daz vns vntriwe ane hat getan
hie in disen landen des iwaeren edelen man.
des svlt ir niht enkelten ich tuon iv triwen schin
durch ivvers mannes liebe vnd des edelen kindes sin.
ir svlt ouch vrouwe haben allen den gewalt
den iv tet ê sifrit kvnt der degen balt.
daz lant vnd ouch div krone si iv vndertan
iv svlen gerne dienen alle sifrides man
do seite man den knehten si solden riten dan
do wart michel gahen nach rossen getan.
bi ir starken vienden was in daz leben leit
vrowen vnd meiden hiez man suochen div kleit.
do der kvnich sigmunt wolde sin geriten
do begvnde kriemhilt ir muoter biten.
da si bi ir magen solde da bestan
do sprach div vröuden arme daz kvnde muolich ergan.
wie moeht ich den immer mit ougen angesehen
von den mir armem wibe so leide ist geschehen.
do sprach der ivnge giselher liebiv swester min
dv solt durch din triwe hie bi diner muoter sin.
die dir hant beswert vnd betruobet dinen muot
der bedarftv niht ze dienste dv cere min eins guot.
si sprach zuo dem reken ia mag ez niht geschehen
vor leide muoz ich sterben swenne ich hagene solde sehen.
des tuon ich dir ze rate vil liebiv swester min
dv solt bi dinem bruoder giselhere sin.
ia wil ich dich ergecen dines mannes tot
do sprach div gotes arme des wære mir kriemhilde not.
do ez ir der ivnge so guotlich erbot
do begvnde doch flegen uote vnde gernot.
vnd ir getriwe mage si baten si da bestan
si hete luzel chvnnes vnder sifrides man.
si sint iv alle vromde so sprach gernot
niemen lebet so starker er muoze ligen tot.
daz bedenket liebiv swester vnd troestet iweren muot
belibet bi den vrivnden ez wirt iv werlichen guot.
si lobete giselhere si wolde da bestan
div ros gezogen waren sigmvndes man.
als si wolden riten ze niblvnge lant
ez was vf gesoumet alder reken gewant.
do gie her sigmvnt fur kriemhilde stan
er sprach zuo der vrouwen sifrides man.
wartent bi den rossen nv svlen wir riten hin
wan ich vil vngerne hie bi den burgonden bin.
do sprach vrou kriemhilt mir ratent vrivnde min
swaz der ist getriwe ich sul hie bi in sin.
ich habe nimen mage in niblunge lant
vil leit was ez sigmvnde do ers an kriemhilde vant.
do sprach kvnich sigmvnt lat ivz nieman sagen
vor allen minen magen svlt ir krone tragen.
vil gewalteclichen als ir habet ê getan
ir svlt des niht enkelten daz wir den helt verlorn han.
vnde vart mit vns wider dvrch iwer kindelin
daz sult ir lan vrouwe niht verweiset sin.
swenne iwer svn gewachset der troestet iv den muot
di wile sol iv dienen manich küene degen guot.
si sprach min her sigmunt ia mag ich riten niht
ich muoz hie beliben swaz halt mir geschit.
bi minen magen die mir helfen klagen
do begvnden disiv mere den guoten reken missehagen.
si spraken al gelike so moehten wir wol iehen
daz vns erste wære leide geschehen.
woldet ir beliben bi vnseren vienden hie
so geriten hove reise noch helde sorchlicher nie.
ir svlt ane sorge got bevolhen varn
man git iv guot geleite ich heiz iv wol bewarn.
zuo iwerm lande min liebez kindelin
daz sol vf genade iv guoten reken wol bevolhen sin.
do si wol vernamen daz si niht wolde dan
do weinde al gelike sigmvndes man.
wie rehte iæmerlike schiet do sigmvnt
von vroun kriemhilde do was im vngemuote chvnt.
so we der hochzite sprach der kvnich her
ez geschiht von kvrzwile furbaz nimmer mer.
kvnige noch sinen magen daz vns ist geschehen
man sol vns nimmer mere hie ze den burgonden sehen.
do sprachen offenliche sifrides man
ez moehte noch div reise in daz lant gan.
daz wir noch den fvnden der vns den herren sluoch
si hant von sinen magen stark viende genuoch.
er kvste kriemhilde iemerlich er sprach
do si beliben wolde vnd er daz rehte ersach.
nv riten vröuden ane heim in vnser lant
alle mine sorge sint mir erst nv bekant.
si riten an geleite von wormz vber rin
si mohten wol des muotes sicherlichen sin.
ob si in vientschefte wrden an gerant
daz sich weren wolde der küenen niblvngen hant.
si gerten vrloubes da zeheinen man
do sach gernoten man vnd gyselheren gan.
zuo im minneclichen im was sin schade leit
des brahten in wol innen die helde küene vnd gemeit.
do sprach gezogenlike der fvrste gernot
got weiz wol von himele an sifrides tot.
gewan ich nie schvlde ich horte ouch nie gesagen
wer im hie vient were ich sol in bileich klagen.
do gap im guot geleite giselher daz kint
er brahte sorgen ane die noch bi leide sint.
den kvnich bi sinen reken heim ze niderlant
wie luzel man der mage darinne vroliche vant.
wie si nv gefueren des kan ich niht gesagen
man horte hie alle zite kriemhilde klagen.
daz ir niemen troste daz herze noch den muot
ez entete giselher der was getriwe vnde guot.
prvnhilt div schoene mit vbermuote saz
swaz geweinde kriemhilt vmmere was ir daz.
si wart ir guoter triwen nimmer me bereit
sid getet ouch ir vrou kriemhilt vil herzenlichiv leit
wie der niblvnge hort ze wormz chom.
do div edel kriemhilt also verwitwet wart
bi ir in mime lande der graue ekewart.
beleip mit sinen mannen der diende ir ze allen tagen.
vnd half ouch siner vrouwen sinen herren dike clagen.
ze wormz bi dem mvnster ein gecimber man ir sloz
wit vnd vil mikel rich vnd groz.
da si mit ir gesinde sid an fröude saz
si was ze kirken gerne vnd tet vil willichlichen daz.
da man begruop ir vriedel wie selten si daz lie
mit trurigem muote si alle zit dar gie.
vnd bat got den guoten siner sele phlegen
vil dike wart beweinet mit grozen triwen der degen.
uote vnd ir gesinde trosten si alle stvnt
do was ir daz herze so grozlichen wunt.
daz kvnde niht vervahen swaz man ir trostes bot
si het nach liebem vrivnde die aller grozisten not.
die nach liebem manne ie nie wip gewan
man moht ir michel tvgende kiesen wol dar an.
si klagete vnz an ir ende die wile werte ir lip
sid rach sich wol ellen des küenen sifrides wip.
sus saz si nach ir leide daz ist alwar
nach ir mannes tode wol vierdhalp iar.
daz si ze gvnther nie chein wort gesprach
vnd ir vint hagnen in der cit nie gesach.
do sprach von troni hagne muget ir daz tragen an
da ir iwer swester ce frivnt mohtet han.
so koeme zuo disem lande der niblvnge golt
des moehtet ir vil gewinnen wurde uns div kuniginne holt.
er sprach wir svlnz versuochen mine bruoder sint ir bi
die svlen wir biten werben daz si vnser vriunt si.
vnd ovb wir in gewinnen daz si daz gerne sehe
ich trouwes niht sprach hagne daz ez immer geschehe.
do hiez er ortwinen hinze hove gan
vnd den marchgrauen geren do daz was geschehen.
man brahte ouch gernote vnd giselher daz kint
si versuohtenz vriuntlichen an vro kriemhilde sint.
do sprach von bvrgonden der küene gernot
vrouwe ir klaget ze lange den sifrides tot.
iu wil der kvnich rihten daz er sin niht hat erslagen
man hoert iv zallen ziten so rehte grozlichen clagen.
si sprach des zihet in nieman in sluoch hagnen hant
wa man ir verhouwen solde do er daz an mir ervant.
wie moht ich des trûwen daz er im truoge haz
ich hete wol behuotet sprach div kvniginne daz.
daz ich vermeldet hete sinen schoenen lip
so lieze ich nv min weinen ich vil armez wip.
holt wird ich nimmer in die ez da hant getan
do begvnde flegen giselher der vil wetliche man.
ich wil den kvnich gruozen do si im des veriach
mit sinen besten vrivnden man in vor ir sach.
do getorste hagne fur si niht gegan
wol weste er sine schvlde er hete ir leide getan.
do si verkiesen wolde vf gvnther den haz
ob er si chvssen solde ez zeme im dester baz.
wer ir von sime rate leide niht getan
so moeht er vreveliche dike sin zuo ir gegan.
ez enwart nie suone mit so vil træhen me
gefüeget vnder frivnden ir tet ir schade vil we.
si verkos vf si alle wan vf den einen man
in hete erslagen niemen het ez hagne niht getan.
darnach vil vnlange do truogen si daz an
daz div frouwe kriemhilt den grozen hort gewan.
von niblvnges lande vnd fuorte in an den rin
ez was ir morgengabe er sold ir billichen sin.
darnach fuor do giselher vnd ouch gernot
ahcek hvndert mannen kriemhilt do gebot.
daz si in holen solden daz er verborgen lac
da sin der degen albrich mit sinen besten vrivnde pflac.
do man die von rine nach dem schatze komen sach
albrich der vil küene zuo sinen vrivnden sprach.
wir turren ir des hordes vor gehaben niht
sit sin ce morgengabe div edel kvniginne giht.
doch enwurdez nimmer sprach albrich getan
niwan daz wir vbele da verlorn han.
mit samet sifride die guoten tarnhût
wan die truoch alle zite der schonen kriemhilde trût.
nv ist ez sifride leider ubel komen
daz vns die tarnkappen der helt hete benomen.
vnd daz im muose dienen allez dizze lant
do gie der kamerere da er die sluzzele schiere vant.
ez stuonden vor dem berge kriemhilde man
vnd ouch ein teil ir mage den schaz si truogen dan.
zuo dem se an div guoten schiffelin
den fuorte man vf vnden vnce ze berge an den rin.
ir mvget von dem horte wunder horen sagen
swaz zuelf kanzwegene meist mohten tragen.
in vier tagen vnd naht von dem berge dan
ouch muos ir islicher des tages dristvnde gan.
ez was ouch niht anders wan gesteine vnd golt
vnd obman al die welt hete versolt.
sin were miner niht einer marke wert
ia het ez an schvlde hagne gar niht gegert.
der wunsch lac darunder von golde ein ruotelin
der daz het erkvnnet der mohte meister sin.
wol in al der werlde vber islichen man
der albrikes mage kom vil mit gernote dan.
do si den hort behielten in gvnthers lant
vnd sich div kvniginne des alles vnderwant.
kamere vnd turne sin wurder vol getragen
man gehorte nie daz wunder von guote mer gesagen.
vnd wær sin tvsent stvnt noch alse vil gewesen
vnd solde sifrit gesvnt sin genesen.
bi im wer kriemhilt hende bloz bestan
getriwer wibes kvnne ein helt nie mere gewan.
do si den hort nv hete do brahtes in daz lant
vil vnkvnder reken ia gap der vrouwen hant.
daz man so grozer milte mere nie gesach
si pflach vil grozer tvgende des man der kvnniginne iach.
den armen vnd der riken begvnde si nv geben
daz do reite hagene obe si solde leben.
noch deheine wile daz si so manigen man
in ir dienst gewunne daz ez in leide muoste ergan.
do sprach kvnich gvnther ir ist lip vnd guot
zwi sol ich daz wenden daz si da mite tuot.
ia erwarb ich daz vil kome daz si mir wart holt
nv enruochen war si teile ir steine vnd ir rotez golt.
hagene sprach zuo dem kvnige ez sold ein frumer man
deheinem wibe niht des hordes lan.
si bringetez mit gabe noch vnze vf den tac
diz die wol geriwen die küenen von burgonden mac.
do sprach kvnich gvnther ich swor ir einen eit
daz ich ir getete nimer mere leit.
vnd wils furbaz huoten si ist div swester min
do sprach aber hagene lat mich der schuldigen sin.
ir svmelicher eide waren vn behuot
do nam si der witwen daz kreftige guot.
hagne sich der scluzle aller vnderwant
daz zvrnde ir bruoder gernot do er daz rehte bevant.
do sprach der herre giselher hagene hat getan
vil leides miner swester ich soldez vnderstan.
wer er niht min mach ez giench im anden lip
iteniwez weinen tet do sifrides wip.
do sprach her gernot ê wir immer sin
gemuot mit dem golde wir soldenz in den rin.
allez heizen senken daz ez wurde nieman
si gie vil klegeliche fur giselher ir bruoder stan.
si sprach lieber bruoder dv sold gedenken min
libes vnde guotes sold dv min voget sin.
do sprach er zuo der vrowen daz sol sin getan
als wir komen widere wir haben ritens wan.
der kvnich vnd sine magen die rvmten daz lant
die aller besten darunder die man in der vant.
niwan hagne eine beleip durch haz
den er truoch kriemhilde vnd tet vil schedilichen daz.
e der kvnich rike wider wære komen
die wile hete hagene den schaz vil gar genomen.
er sancte in daze loche allen in den rin
er wande er soldin niezen des kvnde do niht gesin.
die fvrsten komen wider mit in vil manich man
kriemhilt ir grozen schaden klagen do began.
mit vrowen vnd mit meiden in was harte leit
gerne wer ir gyselher aller triwen bereit.
do spraken si gemeine er hat vbel getan
hagene entweich der fursten zorne also lange dan.
vntz er gewan ir hvlde si liezen in genesen
do kvnde ime kriemhilt nimmer viender gewesen.
e daz von trony hagne da schatz also verbarc
do hetenz siz gevestent mit eiden also starch.
daz er verholn wære vntz ir einer mohte leben
so enkvnden sis in selben noch ander niemen gegeben.
mit iteniwen leiden beswert was ir muot
vmb ir mannes ende vnd do si ir daz guot.
also gar benamen do gestuont ir klage
des libes nimmer mere vnz an ir iungistem tage.
nach sifrides tode daz ist al war
si wonde in manigem sere drivzehen iar.
daz si des reken todes vergezzen kvnde niht
si was im getriwe des im div meiste menige giht.
wie chvnk ezel ze bvrgonden nach krimh' sande
daz was in einen ziten do vro helche erstarp
vnd der kvnich ezel vmbe ander vrouwen warp.
do rieten sine vrivnde in burgonden lant
zuo einer stolzen witwen div was vrou kriemhilt genant.
sit daz erstorben were der schonen helchen lip
si sprachen welt ir immer gewinnen edel wip.
di hosten vnd die besten die kvnich ie gewan
so nemt die selben vrowen der starke sifrit was ir man.
do sprach der kvnich rike wie mohte daz ergan
sid ich bin heiden vnd des tovffes niht han.
sist div vrouwe kristen des enlobet siz niht
ez müese sin ein wunder ob ez immer geschiht.
do sprachen die snellen ob siz lihte tuot
durch iwern namen hohen vnd iwer michel guot.
so sol manz doch versuochen an daz vil edel wip
ir mvget vil gerne minnen ir vil wetlichen lip.
do sprach der kvnich edel wem ist iv bekant
vnder iv bi rine die lute vnd ouch daz lant.
do sprach der von bechlarn der guote rüediger
ich han erkant von kinde die vil edele kvnige her.
gvnther vnd gernot die edelen riter guot
der dritte heizet gyselher ir islicher tuot.
swaz er bester eren vnde tvgende mach began
ouch habent ir alte mage noch daz selbe her getan.
do sprach aber ecel vrivnt dv sol mir sagen
obsi in mime lande krone solde tragen.
vnd ist ir lip so schoene so mir ist geseit
minen besten vrivnden sol ez nimmer werden leit.
si gelichet sich mit schoene wol der vrouwen min
helchen der vil richen ia kvnde niht gesin.
in diser werlde schoener deheins kvniges wip
den si lobet ze vrivnde der mach wol troesten sinen lip.
er sprach so wirb ez rüedeger also liep ich dir si
vnd sol ich kriemhilde geligen immer bi.
des wil ich dir lonen so ich beste kan
vnd hast ouch minen willen so rehte verre getan.
vz miner kamere so haiz ich dir geben
daz dv vnd dine gesellen vrolichen mvgen leben.
von rossen vnd von kleideren allez daz dv wil
des heize ich iv bereiten zuo der botschefte vil.
des antwrte rüedeger der markgraue rich
gerte ich dines guotes daz were vnlobelich.
ich wil din bote gerne wesen an den rin
mit min selbes guote daz ich han von den henden din.
do sprach der kvnich rich nv wenne welt ir varn
nach der minneclichen got sol ivch bewarn.
der reise an allen eren vnd ouch die vrouwen min
des helfe mir geluke daz si vns genedich muose sin.
do sprach aber rüedeger ê wir ruomen daz lant
wir müezen ê bereiten wafen vnd gewant.
also daz wirs ere vor fvrsten mugen han
ich wil füern zuo dem rine funfhvndert wætlicher man.
swa man mich ce burgonde vnd die mine sehe
daz ir islicher danne wolde iehen.
daz nie kvnich deheiner also manigen man
so verre baz gesande danne dv ce rine habest getan.
vnd ob duz kvnich edel darvmbe niht wil lan
si was dem besten manne sifride vndertan.
dem sigmvndes kinde den hastv hie gesehen
man moht im grozer eren mit warheite iehen.
do sprach kvnich ezel was si des reken wip
so was wol also tiwer des edelen fvrsten lip.
daz ich niht versmehen die kvnniginne sol
durch ir vil groze schoene so gevellet si mir wol.
do sprach der marchgraue so wil ich iv daz sagen
daz wir vns heben hinnen in vier vnd zweinzech tagen.
ich enbivtez goetelinde der lieben vrouwen min
daz ich nach kriemhilde selbe bote welle sin.
hinze bechlarn do sande rüedeger
wart div markgrauinne trvrich vnd her.
er enbot ir daz er wolde dem kvnige werben wip
si gedahte minnechliken ander schoenen helchen lip.
do div marchgrauinne die botschaft vernam
ein teil was ez ir leide weinens si gezam.
obe si gewinnen solde vrouwen alsam ê
so si dahte an helken daz tet ir innerchlichen we.
rüedeger von vngern in siben tagen reit
des was kvnich ecel vro vnd ouch gemeit.
da ce der stat ce wiene beræite man in die wat
do mohte er siner reise niht langer haben rat.
da ce bechlarn wartete im goetelint
vnd div iunge marchgrauin rüedegers kint.
sach ir vater gerne vnd die sine man
do wart ein liebez bitten von schoenen vrouwen getan.
e der edel rüedeger ze bechlarn reit
vz der stat ze wiene do waren in div kleit.
rehte volleclichen vf den soumen komen
die fuoren in der maze daz in wart wenich iht genomen.
do si ce bechlaren komen in die stat
die sinen reisegesellen herbergen bat.
der wirt vil minnechlichen vnd schuof in guot gemach
goetlint div riche den wirt si gerne komen sach.
als tet sin liebiv tohter div iunge marchgrauin
der kvnde nimmer sin komen lieber sin.
die helde vz hunen lande wie gerne si si sach
mit lachenden muote div edel iunchvrouwe sprach.
si vns groze willekomen min vater vnd sine man
do wart ein schoene danken mit vlize da getan.
der iungen markgravin von edelen ritter guot
wol weste goetlint des herren ruodegers muot.
do si des nahtes bi rüedegere lac
wie güetliche vragen div marchgrauinne pflac.
war in gesendet hete der kvnich von hûnen lant
er sprach min vrou goetlint ich tuonz iv gerne bekant.
da sol ich mime herren werben ein ander wip
sid div ist derstorben der schoenen helken lip.
ich wil nach kriemhilde riten an den rin
div sol hie zen hvnen vrowe vil gewaltich sin.
daz wolde got sprach goetlint mohte daz geschehen
sid wir ir so maniger eren hoeren iehen.
si ergazte vns miner vrouwen noch lihte in alten tagen
wir mohten gerne si cen hunen lazen krone tragen.
do sprach der markgraue rüediger truttinne min
die mit mir svlen riten hinnen an den rin.
den sult ir minneclichen bieten iwer guot
so helde varent riche so sint si hohe gemuot.
si sprach ez ist neheiner daz gerne von mir nimt
ich engebe islichem daz im wol gezimt.
ê ir hinnen scheidet vnd ouch iwer man
do sprach der marchgraue daz ist mir liebe getan.
hei waz man richer pfelle von ir kammeren truoc
der wart den edelen reken ce teile do genuoc.
ir sulet vlizeclichen von halse vnz vf die sporn
die im darab gevielen die het im ruodeger derkorn.
an dem sibenden morgen von bechlaren reit
der wirt min sinen reken wafen vnde kleit.
vorten si den vollen durch der beire lant
si wurden vf der straze durch rovben selten an gerant.
inre tagen zvelfen si riten anden rin
do kvnden disiv mere niht verholen sin.
man seite ez dem kvnige vnd den sinen man
da komen vremde geste der wirt do vragen began.
ob ieman bekande daz man im solde sagen
man sach ir sovmere harte swere tragen.
daz si vil riche waren daz wart da wol bekant
man schuof in herberge in der witen stat erhant.
do die vil vnkvnden waren in bekomen
do wart der selben herren vaste war genomen.
si wunderte wannen füeren die reken an den rin
der wirt hagenen vragete wer die herren mohten sin.
do sprach der helt von trony ich han ir niht gesehen
als wir si nv geschouwen ich han iv wol veriehen.
von swannen si riten her in dize lant
si svln sin vil vremde ich habe si schiere bekant.
den gesten herberge waren nv genomen
in vil richiv kleider was der bote komen.
vnd sine hergesellen ze hove si do riten
si fuorten guotiv kleider vil harte spehe gesniten.
do sprach der snelle hagene als ich mich kan verstan
wand ich den herren lange niht gesehen han.
si varen wol gelike sam ez sei rüedeger
von hvnnissen landen der degen küene vnde her.
wie sol ich daz gelouben sprach der kvnich zehant
daz der von bekelar kome in dize lant.
als der kvnich gvnther die rede vol sprach
hagne der küene den guoten rüedegeren sach.
er vnd sine vrivnde si liefen alle dan
do sach man von den rossen funf hvndert riter stan.
do wurden wol enphangen die von hunen lant
boten nie getruogen also herlich gewant.
do sprach harte lûte von trony hagne
nv sin gote willekomen dise degene.
der vogt von bechellaren vnd alle sine man
der antfanch wart mit eren den snellen hunen getan.
des kvniges nehesten mage die giengen da man sach
ortwin von mece zuo rüedegere sprach.
wir haben in aller wile mere nie gesehen
geste so gerne des wil ich werliche iehen.
des gruozes si do dancten den reken vber al
mit den hergesinden si giengen in den sal.
da si den kvnich fvnden bi mangem küenen man
der herre stuont von sedele daz was durch goze zuht getan.
wie rehte zuhtechlichen er zuo den boten gie
gvnther vnd gernot vil flizechlich enpfie.
den gast mit sinen mannen als im wol gezam
den guoten ruodiger er bi der hende genam.
er braht in zuo dem sedele da er selbe saz
den gesten hiez er senchen vil gerne tet man daz.
mete den vil guoten vnd den besten win
den man kvnde vinden in dem lande al vm den rin.
giselher vnd gere die waren beide komen
dancwart vnd volker die heten schiere vernomen.
vmbe dise geste si waren vro gemuot
si enphiengen vor dem kvnnige die riter edele vnd guot.
do sprach zuo sime herren von trony hagne
ez solten immer dienen dise degne.
daz vns der markgraue zuo liebe hat getan
des solte lon enphahen der schoenen goeteline man.
do sprach der kvnich gunther ine kan daz niht verdagen
wie si sich gehaben beide daz sult ir mir sagen.
ezel vnd helche vz der hunen lant
do sprach der marchgraue ich tuonz ìch gerne bekant.
do stuont er von dem sedele mit allen sinen man
er sprach zuo dem kvnige vnd mac daz si getan.
daz ir mir furste erloubet so wil ich niht verdagen
die mere die ich bringe sol ich iv willechlichen sagen.
er sprach swaz man iv mere bi iv enboten hat
die erloube ich iv ze sagene ane frivnde rat.
ir svlt si lazen hoeren mich vnd mine man
wan ich iv alle heren hie ze werbene gan.
do sprach der bote biderbe iv enbivtet an den rin
getriwelichen dienest der groze voget min.
dar zuo allen frivnden die ir mvget han
ouch ist dise botschaft mit grozen triwen getan.
iv bat der kvnich edele clagen sine not
si volc ist ane vrevde min vrowe die ist tot.
helche die vil rike mines herren wip
an der ist nv verweiset vil maniger iunchfrouwen lip.
kint der edelen fursten die si gezogen hat
da von ez inme lande vil iemerlichen stat.
dine hant nv leider niemannen der ir mit trìwen phlege
des wen ouch sich vil seine des kvniges sorge gelege.
nv lon ime got sprach gvnther daz er den dienst sin
so willechlichen enbutet mir vnd den frivnden min.
den sinen gruoz ich gerne hie uernomen han
daz sulen gerne dienen beide mage vnd mine man.
do sprach von burgvnde der reke gernot
die welt mach immer riwen der schoenen helken tot.
durch ir vil manich tvgende der si kvnde pflegen
der rede gestuont im hagene der degen.
do sprach aber rüedeger der edel bote her
sit ir mir kvnich erlovbet ich sol iv sagen mer.
waz iv min lieber herre her enboten hat
sit im sin dinch nach helchen so rehte kvmerlichen stat.
man sagete minen herren criemhilt si ane man
her sifrit si erstorben vnd ist daz so getan.
wolt ir ir des gunnen so sol si krone tragen
vor ecelen reken daz hiez ir min herre sagen.
do sprach der kvnich riche wol gezogen was sin muot
si hoeret minen willen ob si ez gerne tuot.
den wil ich iv kvnden in disen drien tagen
ê ich ez an ir fvnde zuo wiv sol ich ecelen versagen.
die wile man den gesten hiez schaffen guot gemach
in wart da so gedienet daz rudiger des iach.
daz er da hete vrivnde vnter gvnthers man
hagne im diente gerne er het im ê alsam getan.
alsus beleip do rudiger vnz an den driten tac
der kvnich nach rate sande vil wislich er pflac.
vnd ob ez sine mage duhte guot getan
daz kriemhilt nemen solte den kvnich edelen zuo einem man.
sie rieten ez algemeine ni wan hagne
der sprach zuo gvnther dem kuonen degne.
habt ir rehte sinne so wirt ez wol behuot
vnd ob sis volgen wolte daz irz doch nimmer getuot.
warumbe sprach do gvnther solt ichs volgen niht
swaz der kvnneginne liebes noch geschit.
daz sol ich ir wol gvnnen wan si ist die swester min
wir soltenz selbe werben ob ez ir ere mohte sin.
do sprach aber hagne nv lat die rede stan
het ir ecelen kvnde als ich sin kvnde han.
sol si iv danne minnen als ich iv hoere iehen
so ist iv alreste von schvlden ze sorgen geschehen.
warvmbe sprach do gvnther ich chan vil wol bewaren daz
daz ich im kom so nahe daz ich deheinen haz.
von ime dulten muose vnd wurde si sin wip
do sprach aber hagne daz gerætet nimmer min lip.
man hiez nach gernote vnd gyselhere gan
ob die herren beide duhte guot getan.
daz kriemhilt solde nemen den richen kvnich her
noch wider reit ez hagne vnd nieman mer.
do sprach von bvrgonden gyselher der degen
nv mvget ir frìnt hagne noch der triwen pflegen.
ergezet si der leide vnd ir ir habet getan
an swiv ir wol gelvnge daz svldet ir beliben lan.
ia habet ir miner swester getan so mænigiv leit
so sprach aber giselher der reke vil gemeit.
daz si des hete schvlde daz si iv wære gram
nieman noch einer vrouwen vröude mere benam.
daz ich daz wol bekenne daz tuon ich iv kvnt
vnd sol si nemen ecele vnd gelebet si an die stvnt.
si getuot vns vil leide swie siz getreit an
ia wirt ir da dienende vil manich wetlicher man.
des antwurte do der küene gernot
ez mach also beliben vnz an ir beider tot.
daz wir niht komen in ecelen lant
wir svln ir sin getriwe daz ist vns zen eren gewant.
do sprach aber hagne mir mac daz nieman gesagen
sol div edel kriemhilt helken krone tragen.
si getuot vns leide swie si gefüege daz
ir svlt ez lan beliben daz zimet iv reken mikel baz.
mit zorne sprach do giselher der schoene uoten svn
wir svln doch niht alle meinechlichen tuon.
swaz eren ir geschehe vro solten wir des sin
swaz ir geredet hagne ich diene ir durch die triwe min.
do daz gehorte hagne do wart er im gemuot
gernot vnd giselher die stolzen riterre guot.
vnd gvnther der riche ze iungist rieten daz
ob ez lobete kriemhilt si wolten ez lazen ane haz.
do sprach der furste gere ich wilz der vrouwen sagen
daz si ir den kvnich ecele laze wol behagen.
dem ist so manich reke mit vorhten vnder tan
er mach sich noch ergezen si leides ie gewan.
do gie der snelle reke da er kriemhilte sach
si enpfie in guotliche wie balde er do sprach.
ir mvget mich gerne gruozen vnd geben petenbrot
ivch wil geluche scheiden vz aller iwer not.
ez hat durch iwer minne vrowe da her gesant
ein der aller beste der ie kvnniges lant.
gewan mit vollen eren oder krone solde tragen
ez werbent riter edele daz hiez iv iwer bruoder sagen.
do sprach die iamers rike iv sol verbieten got
vnd allen minen frivnden daz si deheinen spot.
an mir armer uoben waz solt ich einen man
der ie herzeliebe von guoten wibe gewan.
si wider reit ez sere do komen aber sint
gernot ir bruoder vnd giselher daz kint.
si baten minneclichen vnd trosten ir den muot
obsi den kvnich geneme daz wer ir werlichen guot.
vberwinden kvnde nieman do daz edele wip
daz si minnen wolte deheines mannes lip.
do baten si die degne nv lazet doch geschehen
ob ir anders niht getuot daz ir den boten ruochet sehen.
daz wil ich niht versprehen so sprach daz edele wip
ich ensehe vil gerne den rüedegers lip.
durch sine manige tvgende vnd wer er her niht gesant
swerz ander boten were dem wer ich immer vnbekant.
si sprach ir svlten morgen heizen her gan
zuo miner kemenaten ich wil in hoeren lan.
vil gar den minen willen sol ich im selbe sagen
ir war erniwet daz ir vil grozliche chlagen.
do gert ouch niht anders der edele rüediger
wan daz er gesehe die kvnneginne her.
er weste sich so wise ob ez immer kunde ergan
daz si sich den reken vberrede muoze lan.
des anderen morgens fruo do man die messe sanc
die edelen boten komen do wart daz groz gedranc.
die mit rüediger zuo houe wolten gan
der sach man da gekleidet vil manigen herlichen man.
criemhilt div schoene vnd vil reine gemuot
si warte rüedigere dem edelen boten guot.
der vant si in der wete die si alle tage truoch
da bi truoch ir gesinde richer cleider genuoch.
si gie im engegene zuo der thuor stan
vnd enpfiench vil guotliche den edelen man.
ni wan selbe zwelfter er darin zerat gie
man bot im grozen dienst in komen hoher boten nie.
man hiez den herren sizen vnd die sine man
die zvene marchgrauen die sach man vor ir stan.
ekewart vnd gern die edelen riter guot
durch die hvsfrowen si sahen nieman wol gemuot.
si sahen vor ir sicen vil manige schoene meit
do pflac ni wan iamers die vrouwe vil gemeit.
ir wat was vor den brusten von heizen trehen naz
der edele marchgraue wol sach an kriemhilde daz.
do sprach der bote here vil edel kvniges kint
mir vnd minen gesellen die mit mir komen sint.
svlt ir daz erlovben daz wir vor iv stan
vnd iv sagen div mere war nach her geriten han.
nv si iv erlovbet sprach div kvnnegin
swaz ir reden wellet also stat min sin.
daz ich gerne hoere ir sit ein bote guot
die anderen do wol horten den ir vnwilligen muot.
do sprach von bekelaren der furste rüediger
mit triwen groze liebe ecel ein kvnnich her.
hat iv enboten vrouwe her in dize lant
er hat nach iwer minne vil guote reken her gesant.
er enbivtet iv minnecliche liep ane leit
steter frivntschefte der si er iv bereit.
als ê tet vron helchen div im ze herzen lac
ia hat er nach ir tvgenden vil dike vnvrolichen tac.
do sprach div kvnniginne marchgrave rudiger
wer ieman der bekande minen scharphen ser.
des bete mich niht truoten noch deheinen man
ia verlos ich einen den vrouwe ie gewan.
waz mac ergecen leides sprach der vil küene man
wan frivntliche liebe swer die kan began.
vnd der dan ein kvset der im ze herce kvmt
von hercenlichen leide niht so grozlichen frumt.
vnd geruochet ir ze minnen den edelen herren min
zwelf vil richer krone svlt ir gewaltich sin.
darzuo git iv min herre wol drizech fursten lant
div elliv hat betwungen sin vil ellenthaftiv hant.
ir svlt ouch werden vrouwe vber manigen werden man
die miner vrouwen helchen waren vnder tan.
vnd vber manige vrouwe der si het gewalt
von hoher fvrsten kvnne sprach der küene degen balt.
darzuo git iv min herre daz heizet er iv sagen
ob ir geruochet chrone bi dem kvnige tragen.
gewalt den aller hohesten den helche ie gewan
den svlt ir gewaltechlichen haben vor ecelen man.
do sprach div kvniginne wie mohte minen lip
immer des gelusten daz ich wurde heldes wip.
mir hat der tot an eime so rehte leide getan
des ich vnz an min ende muoz vnfrolichen stan.
do sprachen aber die hunen kvnniginne rich
ivwer leben wirt bi ezele so rehte lobelich.
daz ez ivch immer wune ist daz ez ergat
wan der kvnich rike vil manigen cieren degen hat.
helchen iuncvrowen vnd ivwre megetin
solten di bi einander ein gesinde sin.
da bi moehten reken werden wol gemuot
lat ez iv vrouwe raten ez wirt iv werlichen guot.
si sprach in ir zvhten nu lat die rede stan
vnz morgen vruo so sult ir her gan.
ich wil iv antwurten des ir da habet muot
des muosen do volgen die recken küene vnd guot.
do si zen herbergen alle komen dan
do hiez die edele vrouwe nach giselhere gan.
vnd ouch nach ir muoter den besten sagt si daz
daz si gezeme weinens vnd niht anders baz.
do sprach ir bruoder gyselher swester mir ist geseit
vnd wilz ouch wol gelouben daz alliu diniv leit.
der kvnich ecel wende vnd nimes dvn zeinem man
swaz ander ieman rate so dvnchet ez mich guot getan.
er mac dich wol ergecen sprach aber gyselher
von roten zuo dem rine von der elbe unz an daz mere.
so ist kvnich deheiner so gewaltich niht
dv mach dich vreuwen balde so er din ze konen giht.
si sprach lieber bruoder zwiv ratestu mir daz
clagen vnd weinen mir immer zeme baz.
wie sold ich vor reken daze hove gan
wart min lip ie schoene des bin ich ane getan.
do sprach die vrouwe uote ir lieben tohter zuo
swaz dine bruoder raten liebez kint daz tuo.
volge dinen vrivnden so mac dir wol geschehen
ich han dich doch so lange mit grozem iamer gesehen.
do bat si got vil dike füegen ir den rat
daz si ce gebene hete golt silber vnd wat.
sam ê bi ir manne do er noch was gesvnt
si gelebte doch nimmer mere so vroliche stvnt.
si gedahte in ir sinne vnd sol ich minen lip
geben eime heide ich bin ein cristen wip.
des muoz ich zer werlte immer schanden han
git er mir alle riche ez ist von mir vngetan.
da mit siz lie beliben die naht vnz an den tac
div vrouwe an ir bette mit vil gedanken lac.
div ir vil lieben ougen getrvkenten nie
vnz si aber den morgen hin ze mettin gie.
ze rehter messe zite die kvnige waren komen
si heten aber ir swester vnder die hende genomen.
ia rietens ir ze minnen den kvnich von hivnen lant
die vrouwen ir deheine luzzel vrolicher vant.
do hiez man daz gewinnen die ecelen man
die nv mit vrlovbe gerne weren dan.
geworben oder gescheiden swie ez do moehte sin
ze hove komen do rudiger die helde ríten wider in.
daz man rehte erfuore des edelen fursten muot
vnd teten daz bi cite daz divhtes alle guot.
ir wege weren verre wider in ir lant
man brahte rüedigeren da man kriemhilten vant.
vil minneclichen bitten der reke do began
die edelen kvnniginne si solte in hoeren lan.
waz si enbieten wolte in ecelen lant
er niwan an ir niht anders niwan lougenen vant.
daz si nimmer minnen wolte mer deheinen man
do sprach der marchgraue daz were misse tan.
zuo wiv woldet ir verderben einen also schoenen lip
ir mvget noch mit eren werden guotes mannes wip.
niht half daz si gebaten vnz daz rudiger
gesprach heinliche die kvnniginne her.
er wolte si ergezzen swaz ir ie gesach
ein teil begvnd ir semften do ir grozer vngemach.
er sprach zer kvniginne lat ivwer weinen sin
ob ir zen hvnen hetet nieman danne min.
getriwer miner mage vnd ouch der minen man
er muos es sere engelten vnd het iv ieman iht getan.
da von wart do geringet wol der vrowen muot
si sprach so swert mir eide swaz mir ieman getuot.
daz ir sit der nehste der buoze miniv leit
do sprach der marchgraue des bin ich vrouwe vil bereit.
mit allen sinen mannen swuor ir do rvdiger
mit triwen immer dienen vnd daz die reken her.
ir nimmer niht versageten vnz ecelen lant
des si eren haben solte des sichert ir do rvdigers hant.
do gedahte div getriwe sit ich vrivnde han
also vil gewinnen so sol ich reden lan.
die lûte swaz si wellent ich iamerhaftez wip
waz ob noch wirt errochen des minen mannes lip.
si gedaht sit daz ecele der reken hat so vil
sol ich den gebieten so tuon ich swaz ich wil.
er ist ouch wol so riche daz ich ze gebene han
mich hat der leidege hagene mines guotes ane getan.
si sprach ze rüedigere het ich daz vernomen
daz er niht were ein heiden so wer ich gerne komen.
swar er het willen vnd neme in zeinen man
do sprach der markgraue die rede svlt ir vrouwe lan.
er hat so vil der reken in kristenlicher ê
daz iv bidem kvnnige nimmer wirdet we.
waz ob ir daz verdienet daz er tovfet sinen lip
des mvget ir gerne werden des kvniges ecelen wip.
do sprach aber ir bruoder nv lobez swester min
ivwer vngemuote daz svlt ir lazen sin.
si batens also lange vnz daz doch ir trurich lip
lobete vor den helden si wurde ecelen wip.
si sprach ich wil iv volgen ich vil arme kvnigin
daz ich var ze den hvnen so daz nv mach gesin.
swen ich han die frivnde die mich füeren in sin lant
des bot do vor den helden div schoene kriemhilt die hant.
do sprach der marchgraue habet ir zwene man
dar zuo han ich ir mere ez wirdet wol getan.
daz wir ivch wol nach eren bringen vber rin
irn svlt niht langer vrowe hie zen burgonden sin
ich han funf hvndert manne vnd ouch der mage min
die svln iv hie dienen vnd da heime sin.
vrowe swie ir gebietet ich tuon iv selbe alsam
swan ir mich mant der mere daz ich michs nimmer gescham.
nv heizet iv bereiten iwer pfert cleit
die rüedigers ræte iv nimmer werdent leit.
vnd saget ez iwer magden die ir da füeren welt
ia chvmt vns vf der straze vil maniger vzerwelter helt.
si heten noch gesmide daz man da vor treit
bi sifrides ziten daz si vil manige meit.
mit eren mohte füeren swenne si wolde von dan
hei waz man schoener setele den schoenen vrouwen gewan.
ob si ie getrüegen deheiniv richiv chleit
der wart zuo zir verre vil maniges nv bereit.
wan in von den kvnige so vil gesaget wart
si sluzzen vf die kisten die ê stvnden wol bespart.
si waren vil vnmuozech wol viumphtehalben tac
si suohten vz der valten des vil darinne lac.
kriemhilde ir kameren ensliezen began
si wolte machen riche alle die rüedigers man.
si hete noch des goldes von niblunge lant
si wande ez zen hiunen solte teilen ir hant.
ez enkvnden hundert meule dannen niht getragen
div mere horte hagne do von kriemhilde sagen.
er sprach sit mir vro kriemhilt nimmer wirdet holt
so muoz ouch hie beliben daz sifrides golt.
zewiv sold ich minen vienden lan so michel guot
ich waiz vil wol waz kriemhilt mit disme sazze getuot.
ob si in brehte hinnen ich wil gelouben daz
er wurde doch zerteilet vf den minen hals.
si habent ouch niht der rosse die in solten tragen
in wil behalten hagne daz sol man kriemhilte sagen.
do si gehorte div mere daz was ir grimme leit
ez wart ouch den kvnnigen allen drien geseit.
si wolten ez gerne wenden do des niht geschach
ruodiger der edele harte vroliken sprach.
richiv kvnniginne ce wiv claget ir daz golt
iv ist der kvnich ecele so grozlichen holt.
gesehent iv sin ougen er git iv also vil
daz vz verswendet nimmer des ich iv vrouwe weren wil.
do sprach div vil edel kvniginne vil edeler rüediger
ez gewan nie kvniges tohter rihtume mer.
danne der mich hagne hat ane getan
do kom ir bruoder gernot hin zer kameren gegan.
mit gewalt des kvniges den sluzel stiez er an die tur
golt daz kriemhilde teilte man derfur.
ze drizech tusent marken oder dannoch baz
er hiez ez nemen die geste liep was gvnthere daz.
do sprach von bechelaren der gothelinde man
ob ez min vrowe kriemhilt allez mohte han.
swaz sin ie gefüeret von niblvnge lant
sin solte luzel rüeren min oder der kvnniginne hant.
nv heizet ez behalten wand ich niht enwil
ia fuort ich von landen des minen also vil.
daz wirs vf der strazen haben guoten rat
vnd vnser koste hinnen harte herliche stat.
da vor in allen wilen gefullet zwelef schrin
des aller besten goldes daz in der mohte sin.
hete die ir mage daz fuorten si von dan
vnd gecierde vil der vrowen daz si cer uerten solten han.
gewalt des grimmen hagne duhte si ce starch
si het ir opher goldes noch wol tusent marc.
si teiltenz siner sele ir vil lieben man
daz duhte rudigeren min grozen triwen getan.
do sprach div clagende kvnigin wa sint die vriunde min
die durch mine liebe wellent ellende sin.
die svln mit mir riten in der hunen lant
die nemen schatz minen vnd kovfen ros vnd ouch gewant.
do sprach zer kvnniginne der marchgrave ekewart
sit daz ich aller erste iwer gesinde wart.
so han iv mit triwen gedienet sprach der degen
vnd wil vns an min ende des selben immer bi iv pflegen.
ich wil ouch mit mir füeren funf hvndert miner man
der ich iv ce dienste mit rehten triwen gan.
wir sin vil vngescheiden ezen tuo danne der tot
der rede neich im criemhilt des gie ir werlichen not.
do zoch man dar die moere si wolten varen dan
da wart vil michel weinen von vröuden getan.
uote div vil rike vnd manic schoene meit
die zeigten daz in were nach frou criemhilt leit.
hvndert richer mægde fuort si mit ir dan
die wurden so gecleidet als in daz wol gezam.
do vielen in die trehne von liehten ougen nider
si gelebete vil der vienden ouch bi ecelen sider.
do chom der herre giselher vnd ouch gernot
mit ir gesinde als in ir gesinde gebot.
do wolten si beleiten ir lieben swester dan
do fuorten si ir reken wol tuset wetlicer man.
do kom der snelle gere vnd ouch ortwin
rvmolt der kuchen meister da mite muose sin.
si schuofen die naht selde unz an tuonawe stat
do reit niht furbaz gvnther wan ein lucel fur die stat.
e si von rine fuoren si heten fur gesant
ir boten harte snelle nider hunen lant.
die dem kvnge sagten daz im rüediger
ze wibe hete erworben die edelen kvniginne her.
aventivr wie si hin fuor.
die boten lazen rite wir svln iv tuon bekant
wie div kvniginne gefuor durch div lant.
oder wa fon ir schieden gyselher vnd gernot
si heten ir gedienet als in ir triwe daz gebot.
vnz an die tuonowe ze uergen si do riten
si begunden vrlovbes die kvnniginne biten.
wan si wider wolten riten an den rin
done mohtenz ane weinen von guoten vriunten niht gesin.
giselher der snelle sprach zer swester sin
swenne daz dv frouwe bedürfen wolles min.
ob ir iht gewerre daz tuo mir bekant
so rite ich dir ce dienest in daz ecelen lant.
die ir mage waren chvstens an den mvnt
vil minneclichen scheiden sach man an der stvnt.
von rüedigers frivnden des marchgrauen man
do fuort div kvniginne vil manige meit wolgetan.
hvndert vnd viere die truogen richiv cleit
von gemalt richen pfellen vil der schilte bereit.
fuorte man bi der vrowen nahen vf den wegen
do kerte von ir dannen vil manich herlicher degen.
si zogten balde dannen nider durch beierlant
do sagte die mere da weren fur gerant.
vil vnkvnder geste da noch ein closter stat
vnd da daz in mit fluzze in die tuonouwe gat.
in der stat ze pazzouwe saz ein bischof
die berge die wurden lere vnd ouch des fursten hof.
si ilten balde vf in beierlant
da der bischof pilgerim die schoenen kriemhilt vant.
den reken von dem lande was do niht ze leit
do si ir volgen sahen so manige schoene meit.
da trute man mit ougen der edelen riter kint
guote herberge gapman den gesten allen sint.
der bischof mit siner niftel ze pazzouwe reit
do daz den burgonden von der stat wart geseit.
daz da cheme kriemhilt des fursten swester kint
div wart wol enphangen von den coufluten sint.
daz si beliben solten der bischof het des wan
do sprach der herre ekewart daz ist vngetan.
wir muozen varen widere in rüedigers lant
vns wartent vil der degene wan ez ist in allen wol bekant.
div mere nv wol wesse div schoene gothelint
si bereite sich mit flize vnd ir vil edele kint.
in het enboten rüediger daz in daz duhte guot
daz si der kvnniginne da mit troste den muot.
daz si ir rite engegene mit den sinen man
vf zuo der ense do daz wart getan.
do sach man allenthalben die wege vil vnmuozec sten
si begvnden gegen gen gesten beide riten vnd gen.
nv was div kvniginne ze êverdingen komen
gnuge uz beierlande solten han genomen.
den rovb vf der strazen nach ir gewoneheit
so hete si den gesten da getan vil lihte leit.
daz was wol vnderstanden von dem marcgrauen her
er fuorte tvsent riter vnd dannoch mer.
do was ouch komen gothelint rudigers wip
mit ir komen herliche vil maniges guoten reken lip.
do si vber die truone komen in ense vf daz velt
do sach man vf gespannen hutten vnd gezelt.
da die geste solten die naht sedle han
div chost div was den reken da von rüedigere getan.
gotelint div schoene die herberge lie
hinder ir beliben vf den wegen gie.
mit klinginden zovmen manic pferit wolgetan
der antphanc wart vil schoene liep waz ez rudiger getan.
die in ze beiden siten chomen vf den wegen
die riten lobeliche der was vil manich degen.
si pflagen riter schefte daz sach vil manich meit
ez was der kvnneginne der riter dienst niht leit.
do zuo den gesten komen die rüedigers man
vil der trunzuone sach man ze berge gan.
von der reken hende mit riterlichen siten
da wart wol ze prise vor den vrowen geriten.
daz liezen beliben do gruozte manich man
vil guotlichen an ander do fuorten si von dan.
die schoene gottelinde da si kriemhilt sach
die vrouwen diende konden die heten cleinen gemach.
der vogt von bechelaren ze sime wibe reit
der edelen marchgrauinne was daz niht ze leit.
der er so wol gesvnder von rine was komen
ir was ein teil ir swere mit grozen vreuden benomen.
do sin hete enphangen er hiez sich vf daz gras
erbeizen mit den vrouwen swaz ir da mit ir was.
do wart vil vmmuozech manich edel man
den vrouwen wart do dienest mit grozen flize getan.
do sach div vrouwe kriemhilt die marchgrauinne sten
mit dem ir gesinde si lie niht nach ir gen.
daz phert mit dem zovme zvchen si began
vnd bat sich snelleclichen von dem satele eben dan.
den bischof sach man wisen siner swester kint
in vnd echewarten zuo gothelinde sint.
da wart vil michel wiken an der selben stunt
do kuste div ellende an gothelinde mvnt.
do sprach vil minnecliche des rüedigers wip
nv wol mich liebe vrouwe daz ich ìwren schoenen lip.
han in disem lande mit ougen min gesehen
mir enkonde an disen citen nimmer lieber geschehen.
nv lon iv got sprach criemhilt vil edele gothelint
sol ich gesunt beliben vnd botlvnges kint.
ez mag iv komen ze liebe daz ir mich habet gesehen
in beiden was vnkvnt daz sider muose geschehen.
mit zuhten zuo an ander gie vil manich meit
do waren in die reken mit dienste vil bereit.
si sazen nach dem gruoze nider uf den cle
si gewunnen maniger kvnde die in vil vremde waren ê.
man hiez den vrouwen schenken ez was wol mitter tac
daz edel ingesinde da niht lenger lac.
si riten da si vunden manige huotten breit
da was den edelen gesten vil michel dienst bereit.
die naht si hete ruowe vnz an den morgen vruo
die von bechelaren bereiten sich darzuo.
wie si behalten solten vil manigen werden gast
wol hete gehandelt rüediger daz im da wenich iht gebrast.
die venster an den muoren sach man offen stan
div bvrch ze bekelaren div was vf getan.
do riten darin die geste die man vil gerne sach
den hiez der wirt vil edele schaffen guoten gemach.
diu rudigeres tohter mit ir gesinde gie
da si die kunneginne vil minechlich enphie.
da was ouch ir muoter des marchgrauen wip
mit liebe wart gegruozet vil maniger iunchvrowen lip.
si viengen sich behanden vnd giengen dan
in einen palas witen der was vil wol getan.
da div tuonouwe vnder hine floz
si sazen gen den luften vnd heten chvrzewile groz.
wes si da mer pflagen disen kan ich niht gesagen
daz in so vbel zovgte daz horte man do klagen.
die kriemhilde reken wand ez was in leit
hei waz do guoter reken mit in von bechelaren reit.
vil minneclichen dienest rüediger in bot
do gap div kunniginne zvelf arbovgen rot.
der gotlinde tohter vnd also guot gewant
daz si niht bezzers brahte in daz lant.
swie ir genomen were der niblvnge golt
alle die si gesahen die mahte si ir holt.
noch mit dem chleinen guote daz si da mohte han
des wirtes ingesinde dem wart groze gabe getan.
da wider bot do ere div vrouwe gotlint
den gesten von dem rine so guotlichen sint.
daz man der vremden harte wenic vant
sin truogen ir gesteine oder ir herlich gewant.
do si enbizzen waren vnd daz si solten dan
von der husvrowen wart geboten an.
getriwelichen dienest daz ecelen wip
da wart vil getrivtet der schoenen iuncvrouwen lip.
si sprach zuo der kunneginne swenne iuch nu dunket guot
ich waiz wol daz ez gerne min lieber vater tuot.
daz er mich zuo ziv sendet in der hunen lant
daz ir getriwe wære wie wol daz kriemhilt eruant.
div ros bereitet waren vn fur bechelaren komen
do het div edel kvnnegin vrlovp nu genomen.
von rudigers wibe vnd der tohter sin
do sciet ouch sich mit gruoze vil manic schoene magetin.
an nander si vil selten sahen nach den tagen
vz medilke wart uf handen vil getragen.
manich goltvaz rich darinne brahte man win
den gesten zuo der straze si muosen willechomen sin.
ein wirt was da gesezzen astolt genant
der wisete si die straze in daz osterlant.
gegen mûtaren die tuonowe nider
da wart vil wol gedienet der schonen kvniginne sider.
der bischof vrivntliche von siner nifteln schiet
daz si sich wol gehabete wie vast er ir daz riet.
vnd daz si ir ere koufte so helke hete getan
hei waz si grozer eren sid ce den hunen gewan.
zuo der trevsem brahte man die geste dan
ir phlagen vlizeclichen die rüedigers man.
vnz daz die hunen riten vber lant
do wart der kvniginne vil michel ere bekant.
bi der treisem hete der kvnich vz hûnen lant
eine burch wite div was wol bekant.
geheizen zeizenmvre vrou helche saz da ê
vnd pflac so grozer tvgende daz wetlich nimmer mer erge.
ez tæte danne kriemhilt div also kvnde geben
si mohte nach ir leide daz liep wol geleben.
daz ir ouch iahen ere die ecelen man
der si sid grozen vollen bi den helden gewan.
ecelen herschaft was witen erkant
daz man ze allen ziten in sime hove vant.
die kuonsten reken von den ie wart vernomen
vnder kristen vnd heiden die waren mit in allen komen.
bi im was alle zit daz wætlich mer erge
kristenlicher orden vnd ouch der heiden ê.
in swie getanem lebne sich islicher truoc
das schuof des kuniges milte daz man in allen gap genuoch.
wie si zen hvnen wart enphangen.
si was zeizenmûre vntz an den vierden tac
div molde vf der straze die wile nie gelac.
si enstvbe sam ez brvnne allenthalben dan
da riten durch oesteriche des kvnic ecelen man.
do was dem kvnige vil rehte nv geseit
des im von gedanken swunden siniv leit.
wie herliken kriemhilt koeme durch div lant
der kvnich began gahen da er die minneclichen vant.
von vil maniger sprache sach man vf den wegen
vor ecelen riten manigen küenen degen.
von kristen vnd von heiden manige wite schare
da si die frouwen funden si chomen herlichen dare.
von rvzen vnd von kriechen reit da manich man
den polan vnd den vlachen sach man swinde gan.
ros div vil guoten si mit krefte riten
swaz si siten heten der wart vil wenic vermiten.
von dem lande ce kieuen reit da manic degen
vnd die wilden pesnære da wart vil gepflegen.
mit bogen schiezen zuo voglen da si flugen
die phile si sere zuo den wende vaste zvgen.
ein stat bi tuonowe lit in osterlant
div ist geheizen tulna da wart ir bekant.
vil manic site fremde den si ê nie gesach
si enphiengen da genuoge den sid vil leit von ir geschach.
vor ecelen dem kvnige ein ingesinde reit
vro vnde vil rike hvbs vnd gemeit.
wol vier vnd zweinzek fvrsten rich vnd her
daz si ir vrowen sahen da von gerten niht mer.
der herzoge ramvnc uozer vlachen lant
mit siben hvndert mannen chom er fur si gerant.
sam vliegende vogele sach man si alle varn
do kom der furste gibeke mit vil herlichen scharen.
horboge der snelle wol mit tvsent man
kerten von dem kvnige gein siner vrowen dan.
vil lute wart geschallet nach des landes siten
von der hvnen mage wart ouch da sere geriten.
do kom von thenemarke der kuone hawart
vnd irinc der vil snelle vor valse wol bewart.
irnvrit von dvringen ein wetlicher man
si enphiengen kriemhilde daz si eren muose han.
mit zwelfhundert mannen die fuortens in ir schar
do kom der herre bloedel mit drin tvseneden dar.
der ecel bruoder vzer hvnen lant
der kom vil herliche da er die kvnniginne vant.
do kom der kvnic ecele vnd ouch der dietrich
mit allen sinen gesellen da was vil loblich.
manic riter edele biderbe vnd guot
des wart vron kriemhilde vil wol gehohet ir muot.
do sprach cer kvniginne der herre rüediger
vrowe ich wil enphahen hie den kvnic her.
swen ich iv herre chussen daz sol sin getan
ian mvget ir niht geliche gruozen alle die ezelen man.
do huop man von den moeren die kvnniginne her
ecel der vil rike enbeite do niht mer.
er stuont von sime rosse mit manigen man
man sach in vroliche gegen kriemhilde gan.
zwene fursten rike als vns da ist geseit
bi der vrouwen gende truogen rike cleit.
da ir der kvnic ecele hin engegen gie
da si den fursten edele mit kvssen guotlich enphie.
vf ructes ir gebende ir varwe wolgetan
div lûhte ir vz dem golde da was vil manic man.
si iahen daz vrou heliche niht schoener kvnde gesin
dabi so stuont vil nahen des kvniges bruoder blodelin.
den hiez si kvssen rvdiger der markgraue rich
vnd den kvnich gybeken da stuont ouch her dietrich.
der reken chvste zwelfe daz ecelen wip
do enpfiench si sus mit gruoze maniges riters lip.
al die wile vnd ecele bi kriemhilte stuont
do taten die tvmben als noch die lûte tuont.
vil manigen buneiz richen sach man da geriten
daz taten cristen helde vnd ouch die heiden nach ir siten.
wie rehte biterlichen die dietrikes man
die schefte liezen vliegen mit truonzunen dan.
hohe vber schilte guoter riter hant
von den tiuschen gesten wart durchel maniges schildes rant.
da wart von schefte breken vil michel doz vernomen
do waren von dem lande die reken alle komen.
vnd ouch des kvniges geste vil manich edel man
do gie der kvnich rike mit vro kriemhilde dan.
si sahen bi in sten ein vil herlich gezelt
vol hutten was erfullet alumbe daz velt.
da si solten ruowen nach ir arebeit
von helden wart gewiset darvnder manic schoene meit.
mit der kvnniginne da si sit gesaz
vf riche stüelgewæte der marcgraue daz.
hete wol geschafet daz man vant vil guot
daz gesidele kriemhilt des freut sich ecelen muot.
waz do redet ecele daz ist mir vmbekant
in der siner zeswen lac ir wiziu hant.
si gesazen minnecliche da rüediger der degen.
den kvnich niht wolte lazen criemhilde heimliche phlegen.
do hiez man lan beliben den buhurt vber al
mit eren wart verendet da der groze schal.
do giengen zuo den hutten die ecelen man
man gap in herberge vil witen allenthalben dan.
der tac der hete nv ende si schuofen ir gemach
vnze man den liehten morgen aber schinen sach.
do was zuo den rossen komen manic man
hei waz man kvrzewile dem kvnige ze eren began.
der kvnic ez nach den eren die hvnen schafen bat
do rite von tulne ze wiene zuo der stat.
da fvnden si gecieret vil maniger vrouwen lip
si enphiengen wol mit eren des kvnigen ecelen wip.
mit hartem grozem vollen so wart im bereit
swaz si haben solten vil manich helt gemeit.
sich vreute gen dem schalle herbergen man began
des kvniges hohgecit huop sich vil frolichen an.
sin mohten niht geherbergen alle in der stat
die niht geste waren rüediger die bat.
daz si herberge nemen in daz lant
ich wæne man alle zite bi dem kvnige kriemhilde vant.
der herre ditrich vnd ander manic degen
si heten sich der ruowe mit arbeit bewegen.
durch daz si gesten troesten wolden muot
rüediger vnd sine vrivnde heten churzewile guot.
div hohcit was gevallen an einen phinxtage
da der kvnich ecel bi kriemhilde lac.
in der stat ze wiene si wene so manigen man
bi ir ersten manne nie ze dienste gewan.
si chvnde sich mit gabe dem der si nie gesach
vil maniger darunder zuo den gesten sprach.
wir wanden daz vro kriemhilt guotes niht mohte han
nv ist hie mit ir gabe vil manich wunder getan.
div hochcit div werte sibencehen tage
ich wene man von deheinem kvnige sage.
des hohcit grozer were daz ist vns gar verdeit
alle die da waren truogen ir niwe kleit.
si waren in niderlande da vor nie gesaz
mit so manigem reken da bi gelovb ich daz.
was sifrit riche des guotes daz er nie gewan
so manigem reken edele so si sach vor ecelen stan.
ovch gap kvnich nie deheiner zuo sin selber ochgezit
so manigen richen mantel tief vnd wit.
noch so guoter cleider der si mohten vil han
die durch kriemhilde willen wurden alle vertan.
ir vrivnde vnd ouch die geste heten einen muot
daz si da niht ensparten deheiner slahte guot.
swes ieman an si gerte des waren si bereit
des gestuont do vil der degene von milte bloz ane cleit.
wie si ze rine seze si gedahte ane daz
bi ir edelem manne ir ovgen wurden naz.
si hetes vaste hele daz ez ieman kvnde sehen
ir was nach manigem leide so vil der eren geschehen.
swaz ieman tet mit milte das was gar ein wint
vnz an dietriche swaz botlunges kint.
vnd gegeben hete daz was nv gar verswant
ouch begie da michel wunder des milten rüedigeres hant.
vzer vngerlande der furste blodelin
der hiez da lere maken vil manich leit schrin.
von silber vnd von golde da wart hin gegeben
man sach des kvniges helde so rehte vroliche leben.
werbel vnd swemlin des kvniges spilman
ich wen ir iegelicher zer hohcit gewan.
wol ce tvsent marken oder dannoch baz
da div schoene criemhilt bi ecele vnder krone saz.
an dem ahtzehenden morgen von wiene si do riten
da wart in riterscheften schilde vil versniten.
von speren di da fuorten die reken an der hant
sus chom der kvnich ecele vnz in daz hunische lant.
ze huniburch der alten si waren vber naht
do ne kunde niemen wizzen wol des volkes aht.
mit wie getaner krefte si riten vber lant
hei waz man schoener vrowen in sime heimuote vant.
ze misenburch der riken da schiften si sich an
daz wazzer wart verdeket von rossen vnd ouch von man.
alsam ez erbe wære swaz man sin fliezen sach
die wegmuoden vrouwen die heten semfte vnd ovch gemach.
zesamne was geflozen manich schef vil guot
daz in niht enschadete die vnde noch die fluot.
daruber was gespannen manic guot gezelt
sam ob si noch beide lant vnd velt.
do komen disiv mere ze ecelen burch von dan
do vreuten sich darinne wip vnde man.
des ecelen ingesinde des ê div vrowe pflac
gelebten sit bi kriemhilte manigen vrolichen tac.
do stuont da wartende vil manic edel meit
die nach helken tode heten manige leit.
siben kvnige tohter criemhilt noch da vant
von den was gecieret wol allez ecelen lant.
div iuncvrouwe herrat noch des gesindes pflac
div helchen swester tohter ander vil tvgende lac.
div gemahele dietriches eins edelens kvniges kint
div tohter nentwines div hete vil der eren sint.
gegen der geste chvmfte vreute sich ir muot
ouch was dar zuo bereitet vil creftigez guot.
wer kvnde iu daz bescheiden wie sit der kvnich gesaz
si gelebden da zen hunen nie mit der kvniginne baz.
do der kvnic mit sime wibe von den staden reit
wer iegeliche fuorte daz wart do wol geseit.
die edelen kriemhilte si gruoztens dester baz
hey wie gewaltechlichen si sit an helchen stat gesaz.
getrivliches dienstes wart ir vil bekant
do teilt div kvniginne golt vnd ouch gewant.
silber vnd gesteine swaz si des vber rin
mit ir zen hunen brahte daz muose gar zergeben sin.
ouch wurden ir mit dienste sider vnder tan
al des kvniges mage vnd alle sine man.
daz div vrowe helche nie so gewaltecliche gebot
so si nv muosen dienen vnz an den kriemhilte tot.
do stuont mit solhen eren der hof vnd ouch daz lant
daz man da ze allen ziten die kurzewile vant.
swar nach iegelichem daz herze truoc den muot
durch des kvniges liebe vnd der kvnigin guot.
wie krimhilt ir leit gedaht ze rechen
mit vil grozen eren daz ist alwar
wonte si mit ein ander vnz an daz sibende iar.
div cit div kuniginne eins svns was genesen
des kvnde der kvnic ecele nimmer vrolicher wesen.
sin wolde niht erwinden sin wrbe sint
daz getovfet wurde daz ecelen kint.
nach cristenlichem rehte ortliep wart ez genant
des wart vil michel vreude vber al des ecelen lant.
swaz ie guoter tvgende an vron helchen lac
der vleiz sich nv vro kriemhilt darnach vil manigen tac.
die site si lerte herrat div ellende meit
div hete tvgentlichen nach helchen grozlic leit.
den vremden vnd den kvnden was si vil wol bekant
die iahen daz nie vrouwe beseze kvniges lant.
bezzer vnd milter daz heten si fur war
daz lob si truoc zen hunen vnz an daz drivzehende iar.
nv hete si wol erkvnnet daz ir nieman widerstuont
also noch fursten wibe kuniges reken tuont.
vnd daz si alle zit zwelf kvnige vor ir sach
si gedaht ouch maniger leide der ir deheime gesach.
si daht ouch maniger ern von niblunge lant
der si was gewaltic vnd die ir hagnen hant.
mit sifrides tode hete gar benomen
ob im daz ouch immer ze leide mohte komen.
daz geschehe ob ich in bringe mohte in dize lant
ir trounte daz ir gienge vil dike ander hant.
giselher ir bruoder si kust in ze aller stunt
vil ofte in semftem slafe sit war in erbeit kvnt.
ich wene der ubel valant kriemhilt daz geriet
daz si sich mit fruntschefte von giselhere schiet.
den si durch suone kuste in burgonden lant
do begond ir aber svlwen von heizen trehen ir gewant.
ez lac ir an dem herzen spat vnd vruo
wie man si ane schulde brehte dar zuo.
daz si muose minnen einen heidenischen man
die not die het ir hagne vnd gunther getan.
des willen in ir herzen chom si vil selten abe
si gedaht ich bin so riche vnd han so groze habe.
daz ich minen vienden gefuoge noch ein leit
des were et ich hagnen von trony gerne bereit.
nach den getriwen iamere dike daz herze min
die mir da leide taten mohte ich bi den sin.
so wurde wol errochen mines vriundes lip
des ich kume erbeiten sprach daz ecelen wip.
ze liebe si do heten al des kuniges man
die kriemhilde reken daz was vil wol getan.
der kameren pflac echewart da von er vrivnt gewan
kriemhilde willen kvnde nieman vnderstan.
si dahte zallen ziten ich wil den kvnich biten
daz er ir des choende mit güetlichen siten.
daz man ir vrivnde brehte in der hunen lant
des argen willen niemen an der kvniginne vant.
do si eines nahtes bi dem kvnige lac
mit armen vmbevangen het er si als er phlac.
die edelen vrouwen truotten si was im so sin lip
do gedaht ir viende daz vil wetliche wip.
si sprach zuo dem kvnige vil lieber herre min
ich wolt ivch biten gerne moehte ez mit hulden sin.
daz ir mich sehen liezet ob ich daz het versolt
ob ir den minen vrivnden weret inneclichen holt.
do sprach der kvnich riche getriwe was sin muot
ich bringe ivch des wol innen swa liep vnd guot.
den rechen widerfuore des muose ich viende han
wand ich von vrivndes minne nie bezzer vrivnde gewan.
do sprach div kvniginne iv ist daz wol geseit
ich han vil hohe mage darvmbe ist mir so leit.
daz mich die so selten ruochent hie gesehen
ich hoere min die lûte niwan fur elende iehen.
do sprach der kvnich ecele vil liebiv vrowe min
divhtez si niht ze verre so lüede ich vber rin.
swel ir da gerne sehet varn her in min lant
des vrövte sich div vrouwe do si den willen sin ervant.
si sprach wolt ir mir trvwe leisten herre min
so svlt ir boten senten ze wormz vber rin.
so enbvte ich minen vrivnden des ich da habe muot
so kvmt vns herze lande vil manich edel riter guot.
er sprach swem ir gebietet so lazet ez geschehen
irn kvndet ivwer vrivnde so gerne niht gesehen.
als ich si gesehe der edelen uoten kint
mich muot daz harte sere daz si vns so lange vremde sint.
ob ez dir wol gevalle vil liebe vrouwe min
so wold ich gerne senden nach den vrivnden din.
die minen videlere in bvrgonden lant
die guoten videlere hiez er bringen sancehant.
si ilten harte balde da der kvnich saz
bi der kvnnigin er saget in beiden daz.
si solten boten werden in burgonden lant
do hiez er in bereiten harte herlich gewant.
vier vnd zweinzech reken bereite man do kleit
ouch wart im von dem kvnige div botschaft geseit.
wie er da laden solde gvnther vnd sine man
kriemhilt div vrouwe si svnder sprechen began.
do sprach der kvnich rike ich sage wie ir tuot
ich enbivte minen vrivnden lieb vnd allez guot.
daz si ruochen riten her in miniv lant
ich han so lieber geste harte wenic noch bekant.
vnd ob si mines willen wellen iht began
die kriemhilde mage daz si des niht lan.
si enkomen an disem svmere zuo miner hohgecit
wand vil der minen wunne an minen kuone magen lit.
do sprach der videlere der stolze swæmelin
wenne sol ìwer hochcit in disen landen sin.
daz wir ìwern vrivnden daz kvnnen dort gesagen
do sprach der kvnich ecel cen nahsten svnwenden tagen.
wir tuon swaz ir gebietet sprach do wærbelin
in ir kemenaten bat div kvnigin.
bringen tougenlichen da die boten si gesprach
da von vil manigem degne sid wenich liebes gesach.
si sprach cen boten beiden nv dient michel guot
daz ir minen willen vil güetlichen tuot.
vnd saget swaz ich enbiete heim in vnser lant
ich mache ivch guotes rike vnd gib iv herlich gewant.
vnd swaz ir miner vrivnde immer mvget gesehen
ze wormez bi dem rine den svlt ir niht veriehen.
daz ir noch ie gesehet betruobet minen muot
vnd saget minen dienst den helden kuone vn guot.
bittet daz si leisten daz rüediger in enbot
vnd mich da mite scheiden von aller miner not.
die hýnen wellent wenen daz ich an vrivnde si
ob ich ein riter were ich choeme in ettewenne bi.
vnd saget ouch gernote dem edeln bruoder min
daz im iemen mvge ce der werlde holder sin.
bitet daz er mir bringe her in dize lant
vnser besten vrivnde daz ez vns ze eren si gewant.
so saget ouch geselle daz er wol gedenke daran
daz ich von sinen schvlden nie leides niht gewan.
des sehen in vil gerne hie die ovgen min
ich heten hie vil gerne dvrch die grozen trìwe min.
saget ouch miner muoter die ere die ich han
vnd ob von troni hagne dort welle bestan.
wer si dan wisen solde durch div lant
den sin die wege von kinde herzelichen wol bekant.
die boten nine wessen wa von daz was getan
daz si von trony hagnen niht beliben solten lan.
dort bi dem rine ez wart in sider leit
mit in was manigem degne zem grimmen tode widerseit.
brieve vnd boteschaft was in nv gegeben
si fuorten guotes riche vnd moehten schoene leben.
vrlovb gab in ecele vnd ouch sin schoene wip
in was von guoten wæte wol gecieret der lip.
wie werbel vnd svemel die botschaft wrben
do ecel sine boten zuo dem rine sande.
do flvgen disiv mere von lande zelande
mit boten harte snellen er bat vnd ouch gebot
zuo siner hohgezite des holte maniger da den tot.
die boten dannen fuoren uozer hvnen lant
zuo den burgonden dar waren si gesant.
nach drien edelen kvnigen vnd ouch nach ir man
si solten komen ecelen des man si do gahen began.
hin ce bechlaren chomen si geriten
da diente man in gerne daz enwart da niht vermiten.
rüediger sinen dienest enbot vnd gotlint
bi in hin ze rine vnd ouch ir beider kint.
sine liezens ane gabe von in niht scheiden dan
daz dester baz gefüeren die ecelen man.
uoten vnd ir kinden enbot do rüediger
sine hete in so wege deheinen marchgrauen mer.
sin enbuten ouch prvnhilde dienst vnd guot
steteliche triwe vnd willigen muot.
do si die rede vernamen die boten wolten varn
si bat div marchgrauinne got von himele bewarn.
e daz die boeten choemen vol durch beierlant
wærbel der vil snelle den guoten bischof vant.
waz der do sinen frivnden hin ze rine enbot
daz ist mir niht gewizen ni wan sin golt als rot.
gab er den boten ze minnen riten er si lie
do sprach der bischof pilgerim vnd solt ich si sehen hie.
mit wære wol zemuote die swester suone min
wand ich mac vil selten zuo zin komen an den rin.
welche wege si fuorten ze rine durch div lant
des chan ich niht bescheiden ir silber vnd gewant.
daz ennam in nieman man vorhte ir herren zorn
so was vil gewaltich der edele kvnic wol geborn.
inre tagen zwelfen chomens an den rin
ze wormez zuo dem lande werbel vnd swermlin.
do sagt man div mere den kvnigen vnd ir man
da chomen bote vremde gvnther do vragen began.
do sprach der vogt von rine wer tuot vns daz bechant
von wannen dise vremden riten in daz lant.
daz enwesse nieman vnz daz si sach
hagene von tronie ze gvnther do sprach.
vns chemen niwe mære des wil ich iv veriehen
die ecelen videlere die han ich hie gesehen.
si hat ìwer swester gesendet an den rin
si svln vns durch ir herren groz willechomen sin.
si riten albereite fur den palas dan
ez gefuoren nie herlicher fursten spileman.
des kvniges ingesinde enphie si sazehant
man gab in herberge vnde hiez behalten ir gewant.
ir reischleider waren so rich vnd so wolgetan
ja mohten si mit eren fur den kvnic gan.
sin wolten ir niht mer daze hove tragen
ob ir ieman geruohte die boten hiezen daz sagen.
inder selbe maze man ouch lute vant
die ez vil gerne namen den wart ez gesant.
do leiten an die geste verre bezzer wat
als ez boten kvniges ze tragene herliche stat.
do gie mit vrloube da der kvnich saz
daz ecelen gesinde gerne sach man daz.
hagene zvhtecliche ze den boten sprach
vnd enpfie si minecliche des sagten im die knappen danch
durch div kvnden mere vragen er began
wie si ecele gehabte vnd die sine man.
do sprach der videlere daz lant gestuont nie baz
noch so vro die lute nv wizzet endeliche daz.
si giengen zuo dem wirte der palas der was vol
do enphie man die geste so man von rehte sol.
guotlichen gruozen in ander kvnige lant
werbel vil der reken da bi gvnther vant.
der kvnich gezogenlike si gruozen began
sit willekoemen beide ir hvnen spileman.
vnd ìwer her gesellen wer hat ivch her gesant
ecele der riche zuo der burgonden lant.
si nigen do dem kvnige do sprach werblin
dir enbivtet holden dienest der liebe herre min.
vnd criemhilt din swester her in dize lant
si habent reken vf guote triwe her gesant.
do sprach der fvrste riche der mere der bin ich vro
wie gehabet sich ecele so vragete der degen do.
vnd chriemhilt min swester uozer hvnen lant
do sprach der videlere div mere tuon ich iv bechant.
daz sich noch nie gehabten deheine lûte baz
danne si sich gehabent beide ir svlt wol wizen daz.
vnde allez daz gedigene die magt vnd ouch alle ir man
si vreuten sich der verte do wir schieden von dan.
genade siner dienste die er mir enboten hat
vnd miner swester sit ez also stat.
daz si lebent mit vrevden der kvnich vnd sine man
wand ich doch der mere gevraget sorgende han.
die zwene ivngen kvnige die waren ouch nv komen
si hete disiv mære alreste do vernomen.
durch siner swester liebe die boten gerne sach
giselher der ivnge zuozin do minneclichen sprach.
ir boten sult vns groz willekomen sin
ob ir diker woltet her riten an den rin.
ir fvndet hie die vrivnde die ir gerne moehtet sehen
iv solte hie zelande vil wenich leides geschehen.
wir triwen iv aller eren sprach do swermlin
ich chvnde iv niht betivten mit den sinnen min.
wie rehte minnecliche iv ecel enboten hat
vnd ìwer edele swester der dinc in hohen ern stat.
genade vnd triwen mant ivch des kvniges wip
vnd daz ie wege ìwer herze vnd iwer lip.
vnd ze vordrest dem kvnige si wir her gesant
daz ir geruochet riten in daz ecelen lant.
daz wir ivch des beten vil vaste vns daz gebot
ecel der iv allen daz enbot.
ob ir doch iwer swester niht sehen woltet lan
so wolt er doch gerne wizen waz er iv hete getan.
daz irn also vremdet vnd ovch sine lant
ob iv div kvniginne wer nie mer bekant.
so moht er doch verdienen daz ir in geruochet sehen
swenne daz ergienge so wer im liebe geschehen.
do sprach der kvnich gvnther vber dise siben naht
do kvnde iv div mere wes ich mich danne bedaht.
mit den minen vrivnden die wile svlt ir gan
in ìwer herberge vn svlt vil guote riwe han.
do sprach aber werblin vnd mohte daz geschehen
daz mine vrouwen ê kvnden gesehen.
uoten die vil riken ê wir schuofen vns gemach
giselher der edele vil harte zvchtechlichen sprach.
daz ensolt iv niemen wenden vnd welt ir fvr si gan
ir habet miner muoter willen gar getan.
wan si sihet iv gerne durch die swester min
vron kriemhilte ir svlt willekomen sin.
giselher si brahte da er die vrouwen vant
die boten sach si gerne von der hvnen lant.
si gruoztes minnecliche durch ir tvgenthaften muot
do sagten ir div mere die boten höbis vnd guot.
ia enbivtet iv min vrouwe so sprach swermlin
dienst vnd triwe moehte daz gesin.
daz si iv diche sehe ir svlt gelouben daz
so wære ir in der werlte mit deheinen vriunden baz.
do sprach div kvnigin des mach nv niht gesin
wie gerne ich dike sehe die lieben tohter min.
so ist leider mir ze verre des edelen kvniges wip
im sin immer selich ir und ecelen lip.
ir svlt mich lazen wizzen ê irz gerüemet hie
wenne ir wider wellet ine gesach so gerne nie.
boten in langen ziten danne ich iv han gesehen
die knappen ir do lobeten daz si daz liezen geschehen.
zen herbergen fuoren die von hunen lant
do het der kvnich riche nach vrivnden sin gesant.
gvnther der edele der vragte sine man
wie in die rede geviele vil maniger sprechen do began.
daz er wol mohte riten in ecelen lant
daz rieten im die besten di er darvnder vant.
ane hagnen eine dem was ez grimme leit
er sprach ce dem kvnige tovgen ir habt iv selben widerseit.
nv ist iv doch gewizzen waz wir haben getan
wir mvgen in ir sorge zuo kriemhilte han.
wan ich sluoch ze tode ir man mit miner hant
wie getorsten wir geriten in daz ecelen lant.
do sprach der kvnich rike min swester lie den zorn
mit chusse minnechliche si hat vf vns verchorn.
daz wir ie getaten ê daz si hinnen reit
enzsi et hagne iv eim widerseit.
nv lat iv niht betriegen sprach hagne swes si halt iehen
die boten von den hvnen welt ir criemhilte sehen.
ir mvget wol da verliesen die ere vnd ouch den lip
ez ist vil lanchreche des kvniges ecelen lip.
do sprach zuo dem rate der furste gernot
sit ir da von schvlden furhtet da den tot.
in hvnischen riken solten wirz darvmbe lan
wirn sehen vnser swester daz were vil vbele getan.
do sprach der fvrste giselher zuo dem degne
sit ir iv schvldech wizzet vrivnt hagene.
so svlt ir beliben vnd ivch vil wol bewarn
vn lazet die geturstegen zuo miner swester mit vns varn.
do begvnde zvrnen von troni der degen
in wil nicht daz ir fuoret iemen vf den wegen.
der geturre riten mit iv ze hove baz
sit ir niht welt erwinden ich sol iv wol erzeigen daz.
do sprach der kvchen meister rvmolt der degen
der vremden vnd der kvnden moht er wol heizen pflegen.
nach iwer selbes willen wand ir habet vollen rat
ich wene niht daz hagene iuch noch vergiselet hat.
welt ir niht volgen hagnen iv retet rvmolt
wand ich iv bin mit triwen dienstlichen holt.
daz ir hie svlt beliben durch den willen min
vnd lat den kvnich ezelen dort bi chriemhilt sin.
wie chond iv in der werlte immer samfte wesen
ir mvget vor iuren vienden harte wol genesen.
ir svlt mit guoten cleideren zieren wol den lip
trinket win den besten vnd minnet wetlichiv wip.
darzuo git man iv spise die besten die ie gewan
in der werlte kvnic deheiner ob des niht moehtet ergan.
ir soltet noch beliben durch iwer schoene wip
ê ir so kintliche soltet wagen den lip.
des rat ich iv beliben rich sint iwer lant
man mach iv baz erlosen hie heime div phant.
danne da zen hvnen wer waiz wie ez da stat
ir svlt beliben herre daz ist der rvmoldes rat.
wir wellen niht beliben sprach do gernot
sit daz vns min swester so vrivntliche enbot.
vnd ecele der riche zwi solte wir daz lan
der dar niht gerne welle der mac hie heime bestan.
des antwurte hagne lat ivch vnbilden niht
mine rede darvmbe swie halt iv geschihet.
ich rat iv an den triwen welt ir iv bewarn
so svlt ir zuo den hvnen vil werlichen varn.
sit ir niht wellet erwinden so besendet iwer man
die besten die ir vindet oder indert mvget han.
so wel ich vz in allen tvsent riter guot
so mag iv niht gewerren der argen kriemhilte muot.
des wil ich gerne volgen sprach der kvnich zehant
do hiez er boten riten wite in siniv lant.
do braht man der helde driv tvsent oder mer
sin wanden niht zerwerben also grozlichiv ser.
si riten vroliche in gvnthers lant
man hiez in allen geben ros vnd ovch gewant.
die da varen solten von burgonden lant
der kvnic mit guoten willen do vil manigen guoten riter vant.
do hiez von troni hagne dancwart den bruoder sin
ir beiden reken ahzech füeren an den rin.
die komen riterliche harnas vnd gewant
fuorte die vil snelle in daz gvnthers lant.
do kom der küene volker ein edel spil man
zuo der hove reise mit drizech siner man.
die heten solich gewete ez mohte ein kvnic tragen
daz er zen hvnen wolte daz hiez er gunther sagen.
wer der volker were daz wil ich iv wizzen lan
er was ein edel herre im was ouch vndertan.
vil der guoten reken in burgonden lant
durch daz er vidlen chonde was er der spilman genant.
hagne welte tvsent die het er wol bekant
was in starken sturmen hete gefruomet ir hant.
oder swaz si ie begiengen des het vil gesehen
den kvnde anders nieman ni wan vrumechait iehen.
die bote kriemhilte vil sere da verdroz
wan ir wort ze ir herren div was harte groz.
si gerten tegeliche vrlovbes von dan
des engvnde in niht hagene daz was durch liste getan.
er sprach zuo sime herren wil svln daz wol bewarn
daz wir si lazen riten ê daz wir selbe varn.
dar nach in siben nahten in ecelen lant
treit vns iemen argen willen daz wirt vns dester baz erchant.
son mach ouch sich vro kriemhilt bereiten niht darzuo
daz vns durch ir rete iemen schaden tuo.
hat aber si den willen ez mag ir leide ergan
wir füeren mit vns zuo den hvnen so manigen vzerwelten man.
silt vnd setele vnd allez ir gewant
daz si füeren wolten in ecelen lant.
daz was nv gar bereit vil manigem küenen man
die boten kriemhilte hiez man fur gvntheren gan.
do die boten komen do sprach gernot
der kvnich wil des volgen daz vns ezel her enbot.
wir wellen komen gerne zuo siner hohgezit
vnd sehen vnser swester daz ir des ane zwivel sint.
do sprach der kvnich gvnther kvnnet ir vns alle gesagen
wenne si die hohcit oder in welhen tagen.
wir dar komen solden do sprach swermlin
zen nehsten svnewenden sol si vil werlichen sin.
der kvnich in erlovbte des was noch niht geschehen
ob si wolten gerne vron prunhilte sehen.
da si fuor si solten mit sinen willen gan
daz vnderstuont do volcher daz was ir liebe getan.
ian ist min vrouwe prunhilt nv niht so wol gemuot
daz ir si muget schouwen sprach der riter guot.
bitet vns morgen so lat mans doch sehen
do sis wanden schouwen do kvndes niht geschehen.
do liez der furste riche er was den boten holt
durch sin selbes tvgende tragen dar sin golt.
vf den breiten schilten der mohter vil han
ouch wart in richiv gabe von vriunden getan.
giselher vnd gernot gere vnd ouch ortuwin
daz si ouch milte waren daz taten si wol schin.
also riche gabe si buten die boten an
daz sis vor ir herren nie getorsten enphahen.
do sprach zuo dem kvnige der bote swermlin
her kvnich lat iwer gabe hie celande sin.
wir mvgen ir doch niht fuoren min herre ez vns verbot
daz wir iht gabe nemen ouch ist ez harte luzzel not.
do wart der vogt von rine da von vil vngemuot
daz si versprechen wolten so riches kvniges guot.
do muosten si enphahen sin golt vnd sin gewant
daz si mit in fuorten sit in ecelen lant.
si wolten sehen uoten ê daz si schieden dan
giselher der iunge braht die spileman.
vor siner muoter uoten die vrouwe enbot do dan
swaz si eren hete daz wer ir liebe getan.
do hiez div kvniginne ir boten vnd ir golt
geben durch kriemhilde wan der was si holt.
vnd durch den kvnich ecelen den selben spilman
si mohtenz gerne enphahen ez was mit triwen getan.
vrlovp genomen heten die boten nv von dan
von mannen vnd von wiben vrolich als ich nv sagen kan.
si fuoren vnz in swaben daz hiez si gernot
si beleiten sine helde daz ez in niemen missebot.
do sich die von in schieden die ir da solden phlegen
div ecelen herschaft si vrideten vf allen wegen.
des nam in nieman ros noch ir gewant
si ilten harte balde in daz ecelen lant.
swa si friunde westen daz taten si den kvnt
daz die von burgonden in vil kvrcer stvnt.
komen her von rine in der hvnen lant
dem bischof piligrime wart daz mer ouch bekant.
do si fur bechlaren die straze nider riten
man seit ez rüedigere daz wart niht vermiten.
vnd vron gottelinde des marchgrauen wip
daz si sehen solde des wart vil vrolich ir lip.
gahen mit den meren sach man die spilman
ecelen si fvnden in siner stat ze bran.
dienst vber dienste man in vil enbot
seiten si dem kvnige vor liebe wart er vrevden rot.
do div kvniginne div mere rehte ervant
daz ir bruodere solden komen in daz lant.
do was ir wol ze muote si londe die spilman
mit vil grozer gabe daz was ir ere getan.
si sprach nv saget beide werbel vnd swamlin
welle mine mage zer hochcit willen sin.
der besten die wir ladeten her in dize lant
nv saget waz redet hagne do er div mere bevant.
er chom zuo der sprache an einem morgen fruo
lucel guoter sprache redet er darzuo.
do si die reise lobten her in hvnen lant
daz was dem grimmen hagne gar zem tode genant.
ez koment iwer bruedere die kvnige alle dri
in herlichem muote swer mer darmite si.
der mere ich endeclichen nine kan
ez lobte mir mit miten volker der spileman.
des enber ich harte lihte sprach des kvniges wip
daz ich immer hie gesehe den volkers lip.
hagnen bin ich wege der ist ein helt guot
daz wir in hie sehen muozen des stat hohe mir der muot.
do gie div kvniginne da si den kvnich sach
wie rehte minnecliche vrou kriemhilt do sprach.
wie gevallet iv div mere vil lieber herre min
des ie min wille gerte nv sol daz gar verendet sin.
din wille der ist min vreude sprach der kvnich do
nie wart miner selbes mage mer so rehte vro.
obsi immer komen solten her in miniv lant
durch lieber diner vreude so ist min sorge verswant.
des kvniges amplûte die hiezen vber al
mit gesidelen richen palas vnd sal.
gen den lieben gesten die in da solten chomen
sit wart von in dem kvnige vil michel weinen vernomen
wie die herren alle zen hevnen fuoren.
nv lazen daz beliben wie si gebaren hie.
hoch gemuoter reken die gefuoren nie
so rehte herlichen in deheines kvniges lant
si heten swaz si wolten beide wafen vnd gewant.
der vogt von dem rine cleidete sine man
sechzech vnd tvsent als ich vernomen han.
vnd nivn tvsent chnehte gen der hohcit
die si da heime liezen die beweint ez sit.
do truoch man daz gereite ze wormez vzer den hof
do sprach da von spire ein alter bischof.
zuo der schoenen uoten vnser vrivnde wellent varn
gen der hohcite got muose si da bewarn.
do sprach zuo zir kinden div edele uote
ir soltet hie beliben helde guote.
mir ist getrovmet hint von engestlicher not
wie allez daz gefügele in disme lande were tot.
swer sic an troume wendet sprach do hagne
der enweiz der rehten mere niht ze sagene.
wenne ez im zen eren volleclichen ste
ich wil daz min herre ze hove nach urlovbe gê.
wir svln vil gerne riten in ecelen lant
da mag wol dienen kvnige guoter helde hant.
da wir da schouwen muozen criemhilt hohcit
hagne riet die reise idoch gerou ez in sit.
er hetez widerraten wan daz gernot
mit vngefuoge im also missebot.
er mant in sifrides vrou kriemhilt man
er sprach da von wil hagne die groze hovereise lan.
do sprach von trony hagne durch vorhte ich niht entuo
swenne ir gebietet helde so svlt ir grifen zuo.
ia rite ich mit iv gerne in ecelen lant
sit wart von im verhavwen manich helm vnd rant.
div schif bereitet waren da was vil manic man
swaz si cleider heten die truoch man daran.
si waren vil vn muozech vor abendes zit
si huoben sich von hvse vil harte vroliche sit.
die gecelt vnd ouch die hutten spien man an daz gras
anderthalp des rines da daz geseze was.
den kvnich bat noch beliben sin vil schoenes wip
sie truote noch des nahtes den sinen wetlichen lip.
bvsunen fleutieren huob sic des morgens fruo
daz si varen solden do grifen si do zuo.
swer liep hete an arme der trivte vrivndes lip
des schit sit vil mit leide des kvniges ecelen wip.
div kint der schoenen uoten die heten einen man
kuone vnd getriwen do si do wolten dan.
do sagt ez dem kvnegen sinen muot
er sprach des muoz ich truoren daz ir die houe reise tuot.
er was geheizen rumolt vnd was im helt zerhant
er sprach wem welt ir lazen lûte vnd ouch div lant.
daz nieman kan erwenden iv reken iwern muot
kriemhilte mere nie geduhten mich guot.
daz lant si dir bevolhen vnd ouch min kindelin
vnd diene wol den vrouwen daz ist der wille min.
swem dv sehest weinen dem troste sinen lip
ia tuot vns nimmer leide des kvnic ecelen wip.
div ros bereitet waren den kvnigen vnd ir man
mit minneclichem kvsse schiet vil maniger dan.
dem in hohen muote lebete do der lip
daz muose sit beweinen vil manich wetlich wip.
do man die snellen reken sach zen rossen gan
do kos man vil der vrowen trurichlichen stan.
daz ir vil langez scheiden seite in wol der muot
vf grozen schaden ze komen daz herze nieman sampfte tuot.
die snellen bvrgonden sich vz huoben
do wart in dem lande ein michel uoben.
beidenthalp der berge weinde wip vnd man
swe dort ir volch tete si fuoren vrolich dan.
die niblvnges helde komen mit in dan
in tvsent halspergen die heime heten lan.
manige schoene vrouwen die si gesahen nimmer me
sifrides wunde taten kriemhilde we.
do schichten si die reisen gen dem movne dan
vf durch ostervranchen die gvnthers man.
dar leitete sich hagne dem was ez wol bekant
ir marschach was dancwart der helt von burgonden lant.
do si von ostervranken gen swanevelde riten
da mohte man si kiesen an herlichen siten.
die fursten vnd ir mage die helde lobesam
an dem zwelften morgen der kvnic zer tuonouwe kom.
do reit von troni hagne zaller vorderest
er was den niblvngen ein helflicher trost.
do erbeizte der degen küene nider vf den sant
sin ros er harte balde zuo eime bovme gebant.
daz wazzer was engozzen vnd div schif verborgen
ez ergie den niblvngen zen grozen sorgen.
wie si komen vbere der wal was in zebreit
do erbeizte zuo der erden vil manich riter gemeit.
leide so sprach hagne mac dir hie wol geschehen
vogt von dem rine nv maht dv selbe sehen.
daz wazzer ist engozzen vil starch ist im sin fluot
ia wen wir hie verliesen noch hivte manigen reken guot.
waz wizet ir mir hagne sprach der kvnic her
durch iwers selbe tvgende vn trostet vns niht mer.
den fvrt svlt ir vns suochen hin vber an daz lant
daz wir von hinnen bringen beide ros vnd ouch gewant.
ja enist mir sprach hagne min leben niht so leit
daz ich mich welle ertrenken in disen vnden breit.
ê sol von minen handen ersterben manich man
in ecelen landen des ich vil guoten willen han.
belibet bi dem wazzer ir stolzen riter guot
ich wil die vergen suochen selbe bi der fluot.
die vns bringen vbere in gelpfrates lant
do nam der starke hagne sinen guoten schildes rant.
er was wol gewafent den schilt er dannen truoch
sinen helm vf gebvnden lieht was er genuoc.
do truoch er ob der brunne ein wafen also breit
daz ze beiden eken vil harte vreislichen sneit.
do suohte er nah den vergen wider vnd dan
er horte wazzer giezen losen er began.
in einem schoenen brvnnen taten daz wisiv wip
die wolten sich da küelen vnd badeten iren lip.
hagne wart ir innen er sleich in tovgen nach
do si daz versvnnen do was in dannen gach.
daz si im entrunnen des waren si vil her
er nam in ir gewete der helt schadete in niht mer.
do sprach daz eine merwip hadburch was si genant
edel riter hagne wir tuon dir hie bekant.
swenne ir vns gebet wider vnser gewant
wie iv ce den hvnen iwer houe reise ergant.
si swebten sam die vogele vor im vf der fluot
des hugten im ir sinne starch vnd guot.
swaz si im sagen wolden er gelaubete in dester baz
des er do hince in do gerte wol beschieden si im daz.
si sprach ir mvget wol riten in ecelen lant
des sece ich iv ce burgen min triwe hie zehant.
daz helde nie gefuoren in deheiniv riche baz
nach also grozen eren nv gelovbet werlichen daz.
der rede was do hagne in sime herzen her
do gab er in ir kleider vnd svmte sich niht mer.
do si an geleiten ir wunderlich gewant
do sageten sim rehte die reise in ecelen lant.
do sprach daz ander merwip div hiez siglint
ich wil dich warnen hagne aldrians kint.
durch der wete liebe hat min muome dir gelogen
kvmstv cen hunen so bistv sere betrogen.
ia soltu wider keren daz ist an der zit
wan ir helde kuone also geladen sit.
daz ir sterben muozet in ecelen lant
swelhe dar geritent die habent den tot an der hant.
do sprach aber hagne ir trieget ane not
wie mohte ez sich gefüegen daz wir alle tot.
solden da beliben durch iemans haz
si begvnden im div mere sagen kvntlicher baz.
do sprach aber div eine ez muoz also wesen
daz iwer einer chan da niht genesen.
niwan des kvniges kapelan daz ist vns wol bekant
der kvmt gesunt widere in gunthers lant.
do sprach in grimmem muote der küene hagne
daz were minen herren muolich cesagene.
daz wir zen hvnen solden verliesen alle den lip
nv ceig vns vberz wazzer allerwisete wip.
si sprach sit dv der verte niht wellest haben rat
swa oben bi dem wazzer ein herberge stat.
darinne ist ein verge vnd nindert anderswa
der mere der er vragte der geloubet er sich da.
dem vngemuoten reken sprach div eine nach
nv bitet noch er hagene ia ist iv gar ze gach.
vernemet noch baz div mere wie ir komet vber sant
dirre march herre der ist else genant.
sin bruoder der ist geheizen der degen gelpfart
ein herre in beierlande vil müelich ez iu stat.
welt ir durch sine marke ir svlt ivch wol bewarn
vnd sult ovch mit den vergen vil bescheindenlichen varn.
der ist so grimmes muotes der lat ivch niht genesen
irn welt mit guoten sinnen bi dem helde wesen.
welt ir dazer ivch füere so gebet ir im den solt
her hüetet disses landes vnd ist gelfrate holt.
vnd chomet er niht gecite so ruefet vber fluot
vnd iehet ir haizet amelrich des was ein helt guot.
der durch veintschefte ruomte dize lant
so chvmet iv der verge swenne im der name wirt erkant.
der ubermuote hagne den vrouwen do neich
er enreite niht mere wan daz er stille sweich.
do gie er bi dem wazzer hoher an den sant
da er anderthalben ein herberge vant.
er begvnde ruofen vaste vber die fluot
nv hol mich hie verge sprach der degen guot.
so gib ich dir ze miete von golde einen bovc vil rot
ia ist mir dirre verte werlichen not.
der verge waz so riche daz er niht dienen zam
da von er lon vil selten von ieman da genam.
ovch waren sine chnehte vil hohe gemuot
noch stuont allez hagne hie dishalp der fluot.
do ruoft er mit der krefte daz al der wac erdoz
von des heldes sterke div was michel vnd groz.
nv hol mich almerichen ich bin der eisen man
der durch starke vintschaft von disem lande entran.
vi hohe an eime swerte ein bovc er im do bot
lieht vnd schoene was er vol goldes rot.
daz man in vber fuorte in gelphates lant
der vbermuote verge nam selbe daz ruoder an die hant.
ovch was der selbe schifman muolich gesit
div gir nach grozem guote vil boser ende git.
do wolt er verdienen daz hagnen golt vil rot
des leit er von dem degne den swertgrimegen tot.
der verge fuor genote hinvber an den sant
den er dannen horte do er des niht envant.
do zvrnt er erliche do er hagnen sach
vil harte grimmeclichen er do zuo dem helde sprach.
ir mvget wol sin geheizen bi namen amelrich
des ich mich hie verwene den sit ir vngelich.
von vater vnd von muoter was er der bruoder min
nv ir mich betrogen habet ir muoset dishalben sin.
nein durch got den richen sprach do hagne
ich bin ein vremder reke vnd sorge vf degene.
nv nemt hin vrivntliche minen solt
daz ir mich vber fuoret ich bin iv werlichen holt.
do sprach aber der verge desen mach niht gesin
ez habent viende die lieben herren min.
darum ich niemen vremden fuor in dize lant
so lieb dir si ze lebene so trit vil balde vz an daz lant.
nvn tuot des niht sprach hagne trûrich ist min muot
nemt von mir ze minnen dize golt vil guot.
vnd füerent vns vber tuosent ros vnd also manic man
do sprach der grimme verge daz wirdet nimmer getan.
er huop ein starkez ruoder michel vnd breit
er sluoch vf hagenen des wart er vngemeit.
daz er in dem schife struhte an siniv knie
so rehte grimmer verge kom zuo dem troniære nie.
do wolt er baz erzvrnen den vbermuoten gast
er sluoch im ein schalten daz div gar zerbrast.
hagnen vber houbet er was ein starker man
da von der eisen verge den grozen schaden gewan.
mit grimmegem muote greif hagne zehant
vil balde ze einer schaide da er ein wafen vant.
er sluoch im ab daz havbet vnd warf ez an den grunt
div mere wurden schiere den burgonden kvnt.
in den selben stvnden da er den schifman sluoch
daz schif floz enouwe daz was im leit genuoch.
ê erz gerihte widere müeden er began
do zoch vil kreftecliche des kvnich gvnthers man.
mit zvgen harte swinden kerte ez der gast
vnz im daz starche ruoder an siner hant ce brast.
er wolde zuo den reken vz an einen sant
da was da heinz mere hei wie schiere erz gebant.
mit eime schilt vezzel das was ein borte smal
gegen eime walde kerte er hin zetal.
do wand er sinen herren an dem stade stan
do gie im hin enkegene manic wetlicher man.
mit gruoze im wol enphiengen die edelen riter guot
do sahens in dem schiffe riechen daz bluot.
von einer starken wunden die er den vergen sluoc
do wart von degnen hagne gevraget genuoc.
do der kvnich gvnther daz heize bluot ersach
sweben in dem schife balde er do sprach.
saget mir her hagne war ist der verge komen
iwer starkez ellen wen im den namen hat benomen.
do sprach er lougenliche da ich daz schif vant
bi einer wilden widen da lostez min hant.
ich han deheinen vergen hivte hie gesehen
ez ist ouch niemen leide von minen schulden geschehen.
do sprach von burgonden der herre gernot
hivte muoz ich sorgen vf lieber vriunde tot.
sit wir der schif livte niht bereit han
wie wir komen vbere des muoz ich trûrich gestan.
lûte rief do hagne leget nider vf das gras
ir knehte daz gereite ich gedenke daz ich was.
der aller beste verge den man bi rine vant
ia trouwe ich ivch wol bringen vber in gelfrates lant.
daz si deste balder komen vber fluot
div ros si an sluogen der swimmen daz wart guot.
wan der starken vnden deheinz in da benam
etlichez ouwete als im div müede gezam.
do truogen si ze scife ir golt vnd ouch ir wat
sit si der verte niht mohten haben rat.
hagne der was meister des fuor er vf den sant
vil manigen zieren reken in daz vnkvnde lant.
zem ersten braht er vber tvsent riter her
darzuo sine reken dannoch was ir mer.
nivn tvsent knehte fuort er an daz lant
des tages was vnmuozich des küenen troniares hant.
do er si wol gesvnde brahte vber vluot
do gedahte vremder mere der snelle degen guot.
div im ê seiten div wilde merwip
des hete des kvniges kapelan nach verlorn den lip.
bi dem kapel soume er den pfaffen vant
ob dem heilictvme er leinte an siner hant.
des mohte er niht geniezen do in hagne sach
der gotes arme priester muose liden vngemach.
er swanc in vz dem scheffe darzuo wart im gah
do riefen ir genuoge nv vaha here vah.
giselher der iunge zvrnen erz began
ern woltez doch niht lazen eren het im leide getan.
do sprach von burgvnden der herre gernot
waz hilfet ivch nv hagne des kapelans tot.
tetez ander ieman ez solt iv wesen leit
vmb welhe schvlde habet ir dem priester widerseit.
der pfaffe swam genote er wolte sein genesen
ob im ieman hvlfe des mohte do niht wesen.
wan der starke hagne vil zornich was sin muot
er stiez in zuo dem grvnde daz endvhte nieman guot.
do der arme phaffe der helfe niht ensach
do kert er wider vbere des leit er vngemach.
swie er niht swimmen kvnde im half div gotes hant
daz er kom gesvnder hin wider vz an daz lant.
do stuont der arme priester vnde suochte sine wat
da bi sach wol hagne daz sin niht wære rat.
daz im fur mere sagten div wilden mer wip
er dahte dise degene die muozen verliesen den lip.
do si daz schif entluoden vnd gar getruogen dan
swaz dar vffe heten der drier kvnige man.
hagne ez sluoch ze stvken vnd warf ez an die fluot
des hete michel wunder die reken küene vnd guot.
zwiv tuot ir dar bruoder so sprach dancwart
wie svln wir komen vbere so wir die widervart.
riten von den hvnen zelande an den rin
sit do sagt im hagne daz des kvnde niht gesin.
do sprach von troni hagne ich tuonz vf den wan
ob wir an diser reise deheinen zagen han.
der vns entrinnen welle durch zegliche not
der muoz an disem wege liden schemlichen tot.
si fuort mit in einen vz burgonden lant
zuo sinen handen einen helt der was volcher genant.
der reite spiheliche allen sinen muot
swaz ie begie hagne daz duhte den videlere guot.
ir ros bereitet waren ir sovmer wol geladen
si hete an der verte noch deheinen schaden
genomen des si muote wandes chvniges kapelan
der muose vf sine fuoze hin wider zuo dem rine gan
wie danchwart gelffraten sluoch.
do si nv waren alle komen vf den sant
der kvnich begvnde vragen wer sol vns durch din lant.
die reken wege wisen daz wir niht irre varn
do sprach der starke volker daz sol ich eine bewarn.
nv enthalt iv sprach sagne ritter vnd kneht
man sol vriunden volgen ia dunchet ez mich reht.
vil vngefuoge mere die tuon ich iv bekant
wir en komen nimmer mere wider in der burgonden lant.
daz sagten mir zwai merwip hivte morgen fruo
daz wir niht komen widere nv rat ich waz man tuo.
daz ir iuch wafent helde ir svlt iuch wol bewarn
wir haben hie starke viende daz wir gewerlichen varn.
ich wande an lvge vinden div wisen merwip
si iahen daz gesvnder vnser deheines lip.
nimmer ce lande keme ni wan der kappelan
darvmbe ich in so gerne wolte hivte ertrenket han.
do flvgen dise mere von schare baz zeschare
des wurden snelle helde missevare.
do si begvnden sorgen uf den herten tot
an dirre hove reise des gie in werlichen not.
da ce moringen si waren vber komen
da dem elsen vergen der lip was genomen.
do sprach aber hagne sit daz ich vinde han
verdienet vf der straze wir werden scherliche bestan.
ich sluoc den selben vergen hivte morgen fruo
si wizen wol div mere nv grifet balte zuo.
do gelfrat vnd else hivte hie beste
vnser ingesinde daz ez inschedilich erge.
ich erkenne si so küene ez wirdet niht verlan
div ros svlt ir lazen dester samfter gan.
daz des iemen wene wir fliehen vf den wegen
des rates wil ich volgen so sprach giselher der degen.
wer sol daz gesinde wisen hin vber lant
si sprachen daz tuo volker dem ist ez hie wol bekant.
stige vnd straze der küene spilman
ê daz man vollen gerte man sach wol gewafent stan.
den snellen videlere den helm er vf gebant
in herlicher varwe was sin wic gewant.
er bant ouch zeime schafte ein zeichen daz was rot
sit chom er mit den kvnigen in ein vreisliche not.
do was tot der vergen gelpfrate chomen
mit wisen meren do het ez ouch vernomen.
else der vil starke ez was in beiden leit
si sanden nach ir helden die waren vil schiere bereit.
in vil kvrzcen citen ich wil iv horen lan
sachman zuo cin riten die schaden heten getan.
in starken vrlevgen vil vngefüege schar
der komen gelpfraten wol siben hvndert ce helfe dar.
do si grimmen vienden begvnden riten nach
ia leiten si ir herren den was ein teil ze gah.
nach den küenen gesten si wolten anden ir zorn
des wart der herten vrivnden sider mer verlorn.
do het von trony hagne wol gefüeget daz
wie mohte siner mage ein helt gehüeten baz.
er pflach der nach hûte mit den sinen man
vnd dancwart sin bruoder daz was vil willichlic getan.
in was des tages zerrvnnen desen heten si niht mer
er vorht an sinen vrivnden leit vnd ser.
si riten vnder schilten durch der beierlant
darnach in churzer wile die helde wurden an gerant.
beidenthalp der straze vnd hinden vaste nach
si horten huove claffen dem livte was so gach.
do sprach der küene dancwart man wil hie bestan
nv binden vf die helme daz ist rætlich getan.
si hilten ab ir verte als muose sin
si sahen in der vinster der liehten schilde schin.
done wolte hagene niht langer si verdagen
wer iach vns vf der straze daz muoz im gelpfart do sagen.
do sprach der marchgraue uzer beierlant
wir suochen vnser viende vnd haben her nach gerant.
ich enweiz niht wer mir hivte minen vergen sluoch
der was ein helt zen handen des ist mir leide genuoch.
do sprac von troni hagne was der verge din
der wolte vns niht fuoren des ist div schvlde min.
do sluoch ich den reken daz ist war des gie mir not
ich hete von sinen handen nach den grimmigen tot.
ich bot im ze miete golt vnd ovch gewant
daz er vns uber fuorte helt in din lant.
daz zvrn er so sere daz er mich do sluoch
mit einer starken schalten des wart ich grimme genuoc.
do chom ich zuo dem swerte vnd wert in sinem zorn
mit einer starken wunden des wart der helt verlorn.
daz bringe ich iv ze suone swie iuch dvnket guot
do gie ez an ein striten si waren herte gemuot.
ich wesse wol sprach gelpfrat do hie fur gereit
gvnther vnd sin gesinde daz vns tete leit.
hagne von tronie nu sol er niht genesen
fur des vergen hende der helt muoz hie bvrge wesen.
si neigeten vber schilte ze stichen nv div sper
gelpfrat vnd hagne in was ze einander ger.
else vnd dancwart vil herlichen riten
si versuochten wer si waren da wart vil grimme gestriten.
wie mohten sich versuochen immer helde baz
von einer starken tyost hinder daz ros gesazen.
hagne der küene von gelpfrates hant
im brast daz furbüge des wart im striten bekant.
von ir ingesinde des crafth der schefte schal
do er holte ouch sich dort hagne da er was zetal.
komen von dem stiche nider vf daz gras
ich wene er vnsampftes muotes wider gelpfraten was.
wer in div ros behielte daz ist mir vnbekant
si waren zuo der erden komen vf den sant.
hagne vnd gelpfrat ein ander liefens an
des hvlfen ir gesellen daz in wart striten kvnt getan.
swie biterlichen hagne zuo gelfrate spranc
der edele marchgraue des schiltes hin im swanc.
ein vil michel stuche daz fuor drate dan
des was vil nah erstorben des kvnich gvnthers man.
do begvnde er ruofen dancwarten vil vaste an
hilfa lieber bruoder ia hat mich bestan.
ein helt zuo sinen handen deren lat mich niht genesen
do sprach der küene dancwart des sol ich scheider wesen.
der helt do spranch dar naher vnd sluoc im einen slac
mit eime scharphen wafen davon er tot gelac.
else wolte do gerne reken do den man
er vnd sin gesinde si schieden schedelichen dan.
im was erslagen der bruoder selbe wart er wunt
wol ahzech siner degne beliben daze stvnt.
mit dem grimmen tode der herre muose dan
fluhticlichen wenden von den gvnthers man.
do die von beierlande wichen vz dem wege
do horte man nach hellen die freislichen slege.
do iagten die von tronie irn vienden nach
di si niht enkelten wanden was allen ze gah.
do sprach an ir fluhte dancwart der degen
wir svln wider wenden balde vf disen wegen.
vnd laze wir si riten si sint von bluote naz
gahen wir zen vriunden ich rate werlichen daz.
do si hin wider komen da der schade was geschehen
do sprach von troni hagne helde ir svlt besehen.
wes vns hie gebreste oder wen wir han verlorn
hie in disem strite durch den gelfrates zorn.
si heten verlorn viere die muosen si verslagen
die waren wol vergolten da wider was erslagen.
der von beierlant hvndert oder baz
des waren den von tronie ir schilte truchen vnd bluotes naz.
ein teil schein vz den wolken des liehten manen prehen
do sprach aber hagne niemen sol veriehen.
den minen lieben herren waz wir hie haben getan
lat si vnz morgen ane sorge bestan.
do si nv nach in komen di dort striten ê
do tet dem ingesinde div müede harte we.
wie lange sul wir riten des vragte manic man
do sprach der küene dancwart wir mvgen niht herbergen han.
ir muozet alle riten vnz ez werde tac
volker der snelle der des gesindes pflac.
bat den marsalch vragen wa sul wir hinte sin
da gerasten vnser moere vnd ouch die lieben herren min.
do sprach der küene dancwart ich enkans iuch niht gesagen
wir mvgen niht geruewen enz beginde tagen.
swa wir danne vinden da legen vns an ein gras
do si div mere horten wie leit in svmeleichen was.
si biliben vnuermeldet des herzen bluotes tot
vnz daz disiv svnne ir liehtez schinen bot.
der morgen vber berge daz ez der kvnich gesach
daz si gestriten heten der helt vil zorneclichen sprach.
wie nv frivnt hagne iv wene versmahet daz
daz ich iv bi were da iv die ringe naz.
svs wurden von dem bluote wer hat daz getan
er sprach daz tet else der het vns nehten bestan.
dvrch sinen vergen wir wurden an gerant
do sluoc gelfraten mines bruoder hant.
sid entran vns else des twanch in michel not
in hvndert vnd vns viere beliben da in strite tot.
wir kvnnen niht bescheiden wa si sich leiten nider
al die lant lûte gefrieschen sider.
daz ce hove fueren der edelen uoten kint
si wurden wol enphangen dazze pazzawe sit.
der edelen kvnige oheim der bischof pilgrim
dem wart vil wol ze muote do die neven sin
mit alse vil reken komen in daz lant
daz er in willech were daz wart in schier bekant.
si wurden wol enphangen von vriunden vf den wegen
dazze pazzowe man kvnder niht gephlegen.
si muozen vber wazzer da si funden velt
da wurden vf gespannen hutten vnd rich gecelt.
si muosen da beliben allen einen tac
vnd ouch die naht mit vollen wie schone man ir pflac.
darnach si muosen riten in rüedigeres lant
den wurden ouch div mere danach schiere bekant.
do die wegemuoden rûwe genamen
vnd si dem lande nv naher quamen.
do fundens vf der marche slafende einen man
dem von trony hagne ein starchez wafen an gewan.
ia was geheizen ekewart der selbe riter guot
er gewan darvmbe vil trurigen muot.
daz er verlos daz wafen von der helde vart
die rüedigers marke fvnden si vbele bewart.
owe mir dirre schande sprach do ekewart
ia riwet mich vil sere der burgonden vart.
sit ich verlos sifriden sid was min vrevde ergan
ouwe herre rüediger wie han ich wider dich getan.
wol horte hagne des edelen reken not
er gab im wider sin wafen vnd sehs bovge rot.
die habe dir helt ce minnen daz dv min frivnt sist
dv bist ein degen küener swie eine dv hie list.
got lone iv ìwer bouge sprach do ekewart
doch riwet mich vil sere cen hvnen iwer vart.
ir sluoget sifriden man ist iv hie gehaz
daz ir ivch wol hüetet in triwen rate ivch daz.
nv müeze vns got behüeten sprach do hagne
ia hant niht mere sorge dise degene.
wan vm die herberge die kvnige vnd ir man
wa wir in disem lande noch heint nah selde han.
div ros sint vns verdorben vf den verren wegen
vnd spise zerrvnnen sprach hagene der degen.
wir vindenz nider veile vns wer wirtes not
der vns heint gebe durch sin tvgent daz brot.
do sprach aber ekewart ich zeig iv einen wirt
daz ir ze husen selten baz komen birt.
in deheime lande als iv hie mac geschehen
ob ir snelle degne welt rüedigeren sehen.
der sizet bi der straze vnd ist der beste wirt
der ie kom ze straze sin herze tvgende birt.
alsam der süeze meie daz gras mit bluomen tuot
so er sol helden dienen so ist er vro gemuot.
do sprach der kvnich gvnther welt ir min bote sin
ob vns welle behalten durch den willen min.
min lieber vriunt rüediger min mage vnd vns man
daz wil ich immer dienen so ich aller beste kan.
der bote bin ich gerne sprach do eckewart
mit vil guotem willem huob er sich an die vart.
vnd seite rüedigere als er hete vernomen
im was in langen ziten niht so lieber mære komen.
man sach ce bechlaren ilen einen degen
selbe erkand in rüediger er sprach vf disen wegen.
dort her gahet ekewart ein kriemhilde man
er wande daz im die viende im heten leide getan.
do gie er fur die porte da er den poten vant
daz swert er abe gurte vnd leitez von der hant.
div mere die er brahte wurden niht verdaget
den wirt vnd sine vrivnde ez wart in schiere gesaget.
er sprach cem marchgraven mich hat zv iv gesant
gvnther min herre von burgonden lant.
vnd giselher sin bruoder vnd ouch gernot
der reken ieslicher iv sinen dienst her enbot.
daz selbe hat ouch hagene dar zuo volker
mit triwen flizeclichen noch sag ich iv mer.
daz iv des kvniges marsalch bi mir daz enbot
daz den guoten knehten were ìwere herberge not.
mit lachendem muote antwurte rüediger
nv wol mich dirre mere daz die kvnige her.
geruochent miner dienste der in wirt niht verseit
koment si mir ze huse des bin ich vrolich gemeit.
dancwart der marsalch hiez iv wizzen lan
wen ir ze hûse mit in soldet han.
sehzech sneller reken vnd tvsent riter guot
vnd nivn tvsent knehte do wart er vrolich gemuot.
nv wol mich dirre geste sprach do rüediger
daz mir koment ze hvse dise reken her.
den ich noch vil selten iht gedienet han
nv ritet in enkegene beide mage vnd man.
do ilten zuo den rossen ritter vnd kneht
swaz in gebot ir herre daz dvhtes alle reht.
do liezens in der dienste zogen deste baz
ez wesse niht vrou goetelint div in ir kemenaten saz.
von rudigers.
do gie der marchgraue da er die vrouwen vant
sin wip mit siner tohter vnd seite in zehant.
div lieben mere div er hete vernomen
daz in ir vrouwen bruedere dace hvse solten komen.
vil liebiv trivttinne sprach do rüediger
ir svlt vil wol enpfahen die edelen kvnige her.
so si mit ir gesinde her ze hove gan
ir svlt ouch schoene grüezen hagenen gvnthers man.
mit in kvmet ouch einer der haizet dancwart
der ander heizet volker an zvhten wol bewart.
die sehse svlt ir kvssen vnd div tohter min
vnd svlt ouch bi den reken in zvhten güetlichen sin.
daz lobeten do die vrowen vnd waren sin bereit
si suohten vz den kisten div herlichen kleit.
darinne si begegene den reken wolden gan
da wart vil michel flizen von schoenen wiben getan.
gevelschet vrouwen varwe wie lucel man da vant
si truogen vf ir houbten von golde liehtiv bant.
daz waren schapel riche daz in ir schoene har
cerfuorten niht die winde si warn hvbsch vnd clar.
in solhen vn muozen svl wir die vrowen lan
hie wart vil michel gahen vber velt getan.
von rüedigeres vriunden da man die fursten vant
si wurden wol enphangen in des marcgrauen lant.
do si der marcgraue zuo im komen sach
ce sinen lieben gesten vrolichen er do sprach.
sit willekomen ir herren vnd al iwer man
hie in mime lande vil gerne ich ivch gesach.
do nigen im die reken mit triwen ane haz
daz er in willich were wol erzeiget er daz.
besvnder gruozter hagenen den het er e bechant
sam tet er volkeren vzer burgonden lant.
er enphie ovch dancwarten do sprach der küene degen
sit ir uns welt beruochen wer sol danne plegen.
des vnseres ingesindes daz wir haben braht
do sprach der marchgraue ir svlt haben guote naht.
spannet uf ir knehte die hutten an daz velt
swaz ir hie verlieset des will ich wesen gelt.
ziehet abe die zoume div ros lazzet gan
daz het in wirt deheiner da vor uil selten getan.
des freuten sich die geste do daz geschafet was
die herren riten dannen sich leiten in daz gras.
vber al die knehte si heten guot gemach
ich wen in an der verte nie so samfte gesach.
div edel marchgrauinne fur div burch was gegan
mit ir schonen tohter do sach man bi ir stan.
minnecliche vrowen vnd manich schoene meit
die truogen vil der bouge vnd herlichiv kleit.
daz edel gesteine luhte verre dan
vz ir vil richen wete si waren wol getan.
do komen ovch die geste vnd erbeizten sazehant
hey waz man grozer zuhte an den von burgonden vant.
sex vnd drizech meide vnd ander manich wip
den was wol ze wunsche geschafen der lip.
die giengen in enkegene mit manigem küenen man
da wart schoene grüezen von edelen wiben getan.
diu iunge marchgrauinne kuste die kunige alle dri
alsam tet ir muoter da stuont hagne bi.
ir vater hiez in kussen do blicte si in an
er duhte si so vorhtlich daz si ez vil gerne hete lan.
doch muoste si da leisten daz ir der wirt gebot
gemischet wart ir varwe si wart bleich vnd rot.
si kuste ouch dancwarten da nach den spilman
durch sines libes ellen wart in daz grüezen getan.
div iunge marchgrauinne nam bider hant
gyselheren den iungen von burgonden lant.
alsam tet ir muoter gvntheren den küenen man
si giengen mit den helden vil harte vrolichen dan.
der wirt gie bi gernote in einen witen sal
riter vnd frouwen gesazen da ze tal.
do hiez man balde schenken den gesten guoten win
ia endorften nimmer helde baz gehandelt sin.
mit lieben ovgen blichen wart gesehen an
rüedegers tohter div was so wolgetan.
ia trutes in den sinnen vil manich riter guot
daz kvnd ouch si verdienen si was uil hohe gemuot.
si gedahten swes si wolten des moht ab niht geschehen
hin vnd her wider wart da uil gesehen.
an meide vnd an vrowen der saz da genuoch
der edel videlere dem wirte holden willen truoch.
nach gewonheite so schieden si sich da
rittere vnd vroewen die giengen anderswa.
do rihte man die tische in dem sale wit
den vnkvnden gesten man diende herlichen sit.
durch der geste liebe hin ce tische gie
div edel marchgrauinne ir tohter si do lie.
beliben bi den kinden da si von rehte saz
die geste ir niht sahen si muote werlichen daz.
do si getrunken heten vnd gezzen vberal
do wisete man die küenen wider in den sal.
gemehelicher spruche wart da niht verdeit
der reite vil do volker ein degen küene vnd gemeit.
do sprach offenlichen der selbe spilman
vil richer marchgraue got hat an iv getan.
vil genedichlichen wan er iv hat gegeben
ein wip so rehte schoene darzuo ein wunnichehlichez leben.
ob ich ein furste were sprach der degen san
vnd solde tragen krone ce wibe wolde ich han.
iwer schoene tohter des wnschet mir der muot
div ist minnechliche ce sehene darzuo edel vnd guot.
des antwurte gernot der wolgezogene man
vnd sold ich truttinne nach minem willen han.
so wold ich solhes wibes immer wesen vro
des antwurte hagne harte zuchtichlichen do.
nv sol min herre gyselher nemen doch ein wip
er ist so hoher mage der marchgrauinne lip.
daz wir gerne dienden ich vnd sine man
vnd solde si vnder krone da ze den burgonden gan.
div rede rüedigeren duhte harte guot
vnd ovch gotelinde ia vreute si in den muot.
sid truogen an die helde daz si ce wibe nam
gyselher der edele als ez kvnige wol gezam.
swaz sich sol füegen wer mach daz vnder sten
man bat die iunchvrawen hince hove gen.
do swuor man im ze wibe daz wunnechliche wip
do lobte ovch er ze minnen ir vil minneclichen lip.
man beschiet der iunchvrowen burge vnd lant
des sicherte da mit eiden des edelen kvniges hant.
vnd der herre gernot daz wurde daz getan
do sprach der marchgraue sid ich der burge niht enhan.
so sol ich iv mit triwen immer wesen holt
ich gibe zuo miner tohter silber vnd golt.
so hundert soumere meist mvgen tragen
daz ez den helden nach eren mvge wol behagen.
do hiez man si beide sten an einen rinch
nach gewoneheit vil manich iungelinch.
in vroelichem muote ir ze gagene stuont
si gedahten in ir sinnen so noch die tumben gerne tuont.
do man begvnde vragen die minnecliche meit
ob si den reken wolde ein teil was ez ir leit.
doch dahte si ce nemene den wætlichen man
si schamte sich der vrage so manich meit hat getan.
ir riet ir uater rüediger daz si spreche ia
vnd daz si in gerne næme vil schiere do was da.
mit sinen wizen handen der si vmbesloz
gyselher der iunge swie lucel si sin doch genoz.
do sprach der marchgraue ir edeln kvnige rich
als ir nv vider ritet daz ist gewonlich.
heim ce burgonden so gib ich iv min kint
daz ir si mit iv füeret daz gelobeten si sint.
swaz man da schalles horte den muosen si doch lan
man hiez die iunchvrowen ce kemenaten gan.
vnd ouch die geste slafen mit ruowe an den tac
do bereite man die spise der wirt ir guotlich plach.
do si enbizen waren si wolden dannen varn
gen der hvnen lande daz hiez ich wol bewaren.
sprach der wirt edele ir svlt noch hie bestan
wan ich so lieber geste selten iht gewnnen han.
des antwurte dancwart des mach niht gesin
wa nemet ir die spise daz brot vnd ouch den win.
daz ir so manigen reken noch heint muozet han
do daz der wirt erhorte er sprach ir svlt die rede lan.
mine vil lieben heren ir svlt mir niht uersagen
ia gib ich iv die spise ce viercehen tagen.
mit allem dem gesinde daz mit iv her ist komen
mir hat der kvnich ezel noch vil wenich iht genomen.
swie sere si sich werten si muosen da bestan
vnz an den vierden morgen do wart da getan.
von des wirtes milte daz verre wart geseit
er gap sinen gesten beidiv ros vnd kleit.
ez kvnde langer niht gewern si muosen dannen varn
rüedeger der kuone kvnde wenich iht gesparn.
vor siner milte swes iemen gerte nemen
daz verseiter niemen ez muos in allen wol gezemen.
ir edel ingesinde brahte fur daz tor
gesatelt vil der moere do kom zuo in da vor.
vil vremder reken si truogen schilde enhant
wan si wolden riten in daz ezelen lant.
der wirt do sine gabe bot vber al
ê die edelen geste koemen fur den sal.
er kvnde miltlichen mit grozen eren leben
sine tohter schoene het er gyselher gegeben.
do gab er gernote ein wafen guot genuoch
daz er sit in sturmen vil herlichen truoch.
der gabe im wolde des marcgrauen wip
doch verlos ruediger da von sider den lip.
do gab er gunther dem helde lobelich
wol truoch mit eren der edel kunich rich.
swie selten er gabe enphienge ein wafenlich gewant
da nach neic gunther des edelen ruodigers hant.
gotlint bot hagnen als ir wol gezam
ir minnecliche gabe sit si der kunich nam.
daz er ane ir stivre zuo der hochgezit
von ir niht uaren solde doch widerreite er ez sit.
allez des ich ie gesach sprach do hagne
so engerte ich innen mere niht ze tragene.
ni wan ienes schildes dort an iener want
den wolde ich gerne füeren in ezelen lant.
do div marcgrauinne hagnen rede vernam
ez mande si ir leide weinens si gezam.
do dahte si vil tivre an nuodunges tot
den het erslagen wittege da von het si iamers not.
si sprach zuo dem degne den schilt wil ich iv geben
daz wolde got von himele daz er noch solde leben.
der in da truoch enende der lac in sturme tot
den muoz ich immer weinen des gat mir armer not.
div edel marchgrauinne von dem sedele gie
mit ir uil wizen handen si den schilt gevie.
div vrowe truoch in hagnen er nam in an die hant
div gabe was mit eren an den reken gewant.
ein hulst von liehtem pfelle obe siner varwe lac
bezzeren schilt deheinen beluhte nie der tac.
von edelem gesteine der sin hete gegert
ce koufen an der koste was er wol tusent marche wer.
den schilt hiez do hagne von im tragen dan
do begvnde dancwart hinze hove gan.
dem gap vil richiv cleider des marcgrauen chint
div truoch er dazen hvnen vil vrolichen sint.
allez daz der gabe von in wart genomen
in ir deheines hende wer ir niht bechomen.
wan durch des wirtes liebe derz in so schone bot
sid wurden si im so vient daz si in slahen muosten tot.
volker der vil snelle mit siner videlen dan
gie gezogenlichen fur gottelinde stan.
er videlte süeze doene vnde sanch ir siniv liet
da mit nam er urlop da er von beclaren schiet.
ir hiez div marchgravinne ein lade tragen
von vriuntelicher gabe mvget ir horen sagen.
dar vz nam si zwelf povge vnd spien irns an die hant
die sult ir hinnen füeren in daz ezelen lant.
vnd sult durch minen willen si ze hove tragen
swem ir wider wendet daz man mir mvge sagen.
wie ir mir habet gedienet daze der hochcit
des div vrouwe gerte vil wol leistete er daz sit.
do sprach der wirt zen gesten ir svlt dester samfter varn
ich wil iuch selbe leiten vnd heizen wol bewaren.
daz in vf der straze niemen mvge schaden
do wurden sine soume harte schiere geladen.
der wirt wart wol bereitet mit funf hundert man
mit rossen vnd mit kleideren die fuort er mit im dan.
vil harte frolichen zuo der hochgezit
der einer mit dem libe kom nie ce beclaren sit.
mit kusse minneclichen der wirt do dannen schiet
also tet ouch gyselher als im sin tvgen riet.
mit vmbeslozen armen si trivten schoeniv wip
daz muoste sit beweinen vil maniger iunchvrouwen lip.
do wurden allenthalben die venster vf getan
der wirt mit sinen mannen ze rossen wolde gan.
ich wan ir herze in seite div krefteclichen leit
da weinde manich vrouwe vnd manich wetlichiv meit.
nach ir lieben frivnden genüege heten ser
die si ce bechelaren gesahen nimmer mer.
doch riten si mit vrevden nider vber sant
zetal bi tuonouwe in daz hvnische lant.
do sprach ce den bvrgonden der riter vil gemeit
rüedeger der edele ia svlen wir niht verdeit.
wesen vnser mere daz wir ce den hvnen komen
im hat der kvnich ezel nie so liebes niht vernomen.
ze tal durch osteriche der bote balde reit
den luten allenthalben wart daz wol geseit.
daz hie helde koemen von wurmez vber rin
des kvniges ingesinde kvnd ez niht leider gesin.
die boten fur strichen mit den meren
daz die niblvnge ze den hvnen weren.
dv solt si wol enphahen kriemhilt vrouwe min
dir koment nach grozen eren die vil lieben brueder din.
kriemhilt div vrouwe in einem venster stuont
si warte nach den magen so vriunt nach frivnden tuont.
von ir vater lande sach si manich man
der kvnich friesch ouch div mere vor liebe er lachen began.
nv wol mich miner vröuden so sprach kriemhilt
hie bringent mine mage vil manigen niwen schilt.
vnd halsperge wize swer nemen welle golt
der denke miner leide vnd wil im immer wesen holt.
wie chrimhilt hagen enphie.
do die burgonden komen in daz lant
do gefriesch ez von berne der halte hyltebrant.
er seite ez sime herren ez was im harte leit
er bat im wol enphahen die riter küene vnd gemeit.
wolfart der snelle hiez bringen div march
do reit mit dietriche vil manich degen starch.
da er si gruozen wolde zuo in an daz velt
da heten si ovf gebunden vil manic herlich gecelt.
do si von troni hagne verrist riten sach
zuo den sinen herren gezogenlich er sprach.
nu svlt ir snelle rechen von den sedele stan
vnd get in hin enkegene die iuch da wellent hie enphan.
dort kumet her ein gesinde daz ist mir wol bekant
ez sint vil snelle degne von amelunge lant.
der von berne si fuort si sint vil hochgemuot
vnd lat iv niht versmahen swa man iv hie dienst tuot.
do stuonden von den rossen daz waz michel reht
neben dyethriche manich ritter vnd kneht.
si giengen zuo den gesten da man die helde vant
si gruosten minnecliche die von bvrgonde lant.
do si der herre dyethriche gen im chomen sach
hie mvget ir hoern gerne waz der degen sprach.
zuo den uoten chinden ir reise waz im lait
er wand ez weste rüedeger daz er inz hete geseit.
sit willechomen ir herren gunther vnd gyselher
gernot vnd hagne sam si her volker.
vnd danchwart der snelle ist iv daz niht bechant
kriemhilt noch sere weinet den helt von niblunge lant.
si mach vil lange weinen sprach do hagene
er lit vor manigem iare ce tode erslagne.
den chvnich von den hvnen sol si nv holden haben
sivrit chvmet niht widere er ist nv lange begraben.
die sifrides wunden lazzen wir nv sten
sol leben vro chriemhilt so mach schade ergen.
so redete von berne der herre dyetriche
troest der niblung davor behüete dv dich.
wie sol ich mich behüeten sprach der künich her
ecel vns boten sande waz sold ich fragen mer.
daz wir zuo im solden riten in daz lant
ovch hat vns manich mære mein swester kriemhilt gesant.
ich kan ev wol geraten sprach aber hagne
bittet iv div mære baz ze sagne.
den herren dietrichen vnd seine helde guot
daz si iv lazen wizen der vrowen krímhilt muot.
do giengen svnder sprachen die dri kvnige riche
gvnther vnd gernot vnd och her dyetrich.
nu sag vns von berne vil edel ritter guot
wie dir si gewizzen vmb der kvniginne muot.
do sprach der voit von berne waz sol ich nv sagen
ich hoere alle morgen weinen vnd klagen.
mit iæmerlichen sinnen daz eceln wip
dem richen gote von himel des starchen sifrides lip.
ez ist et vnerwendet sprach der chüene man
volker der videlare daz wir vernomen han.
wir svln cehove riten vnd svln lazzen sehen
waz vns snellen degen mvge cen hvnen geschehen.
die küenen bvrgonden hin ce hove riten
si chomen herlichen nah ir landes siten.
do wunderte da cen hvnen vil manigen küenen man
vmbe hagnen von trony wie der were getan.
dvrch daz man seite mere dez waz im genuock
daz er von niderlanden sifriden sluoch.
sterkest aller reken vroun kriemhilde man
des wart michel vragen ce hove nah hagen getan.
der helt waz wol gewahsen daz ist al war
groz waz er cen brusten gemischet waz sin har.
mit einer grisen varwe div bein warn im lanc
eislich sin gesune er hete herlichen ganch.
do hiez man herbergen die burgonden man
gvnthers gesinde wart gesvndert dan.
daz riet div chvnigin div im vil hazes truoch
da von man sid die knehte an der herberge sluoch.
dancwart hagen bruoder der waz marschalch
der chvnich im sin gesinde vliziclich bevalch.
daz er ir wol pflege vnd in gebe genuoch
der helt von bvrgonden in allen holden willen truoch.
kriemhilt div schoene mit ir gesinde gie
da si die niblunge mit valschem muote enphie.
si kvste gyselhern vnd nam in bi der hant
daz sach von trony hagen den helm er vaster gebant.
nach svs getanem gruoze so sprach hagene
mvgen sich verdenchen snelle degene.
man grüezet svnderlichen die kvnige vnd ir man
wir haben niht guoter reise zuo dirre hohzit getan.
si sprach nv sit willekomen swem ivch gerne sihet
dvrch iwer selbes vrivntschaft grüeze ich ivch niht.
saget waz ir mir bringet von wormz vber rin
darvmbe ir mir so groze soldet willechomen sin.
waz sint disiv mere sprach do hagene
daz iv gabe solden bringen degne.
ich wesse ivch wol so riche ob ich mich baz kan verstan
daz ich iv miner gabe her ze lande niht gefüert han.
nv svlt ir mich der mære mere wizzen lan
hort der niblvnge war habet ir den getan.
der waz doch min eigen daz ist iv wol bechant
den soldet ir mir bringen in daz ecelen lant.
entriwen min vrou kriemhilt des ist manic tach
daz ich der niblunge hortes nie gepflach.
den hiezen min herren senken in den rin
da muoz er werlichen vntz an daz ivngiste sin.
do sprach div kvnigin ich hans och wol gedaht
ir habet mirs noh vil wenich her ze lande braht.
swie er min eigen were vnd ich sin willent phlach
des han ich zit vil swere vnd manigen trvrigen tach.
ich bringe iv den tivel sprach hagne
ich han an mime schilde so vil ze tragne.
vnd an miner brvnne min helme der ist lieht
daz swert an miner hende des enbringe ich ivh nicht.
do sprach div kvniginne ze den reken vber al
man sol deheiniv wafen tragen in den sal.
ir helde ir svlt mirs vf geben ich wil si behalten lan
entriwen sprach do hagne daz wirdet nimmer getan.
ja ger ich niht der eren fvrsten tohter milt
daz ir ze den herbergen traget minen schilt.
vnd ander min gewæte ir sid ein kvnigin
daz leret mich min vater niht ich wil selbe kamerere sin.
owe miner leide sprach vrou kriemhilt
warvmbe wil min bruoder vnd hagne sinen schilt.
niht lazen behalten si sint gewarnot
vnde wesse ich wer daz tete ich riete im immer sinen tot.
dez antwurte ir mit zorne der herre dyethrich
ich binz der hat gewarnt die edeln fvrsten riche.
vnd hagnen den kvnen den bvrgonden man
nv zuo valadinne dv solt mihs niht geniezen lan.
dez schamte sich vil sere daz ecelen wip
si vorhte bitterlichen dyetrichs lip.
si gie von im balde daz si niht ensprach
wan daz si swinde blicke anir viende sach.
bi henden sich do viengen zwene degne
daz eine waz her dyetrich daz ander hagne.
do sprach gezogenlichen der reke vil gemeit
iwer komen ze den hvnen ist mir werlichen leit.
dvrch daz div kvnigine also gesprochen hat
do sprach von trony hagne dez wirt wol allez rat.
svs reiten mit an ander die zwene küene man
daz sach der kvnich ecel dar vmbe er vragen began.
div mere ich weste gerne sprach der kvnic rich
wer iener reke were den dort her dyetrich.
so vrivntlich enpfahet er treit vil hohen muot
swer sin vater were er mach wol sin ein reche guot.
dez antwurte dem kvnige ein kriemhilde man
er ist geborn von trony sin vater hiez aldrian.
swie blide er hie gebare er ist ein grimmich man
ich laze ivch daz beschowen daz ich gelogen niene han.
wie sol ich daz erchennen daz er so grimmich ist
dannoh er niht weste so manigen argen list.
den sid div kvnigin an ir magen begie
daz si ir nie deheinen von den hvnen komen lie.
wol erchand ich aldrianen wan er waz min man
lop vnd michel ere er hie bi ir gewan.
ich machte in ze rittere vnd gap im min golt
dvrh daz er getriv waz des muoz im wesen ich holt.
da von ich wol erkenne allez hagnen sint
ez warn wol zwei weitlichiv kint.
er vnd von spane walther die wuohsen hie ze man
hagen sand ich wider haim walther mit hiltegvnde entran.
er dahte lieber mere div warn e geschehen
sinen vrivnt von trony hete er rehte ersehen.
der im insiner ivgende vil starkiv dienst bot
sid frvmter im in alter vil manigen lieben vrivnt tot.
wie gen ir vf stuont.
do schieden sich die zwene reken lobelich
hagen von trony vnd ouch her dyterich.
do blikte vber ahsel ein gvnthers man
nach eime hergesellen den er vil schiere gewan.
do sach er volkern bi gyselhere sten
den spehen videlere er bat in mit im gen.
wan er vil wol erckande sinen grimmen muot
er waz an allen dingen ein ritter küene vnd guot.
noch liezen si die herren vf dem hove stan
niwan si zwene aleine sach man dannen gan.
vber den hof vil verre fvr einen palas wit
die vz erwelten degne vorhten niemannes nit.
si gesazen vor dern hvse gein eime sal
der waz kriemhilde vf eine banch zetal.
do lvht in vor dem libe ir herlich gewant
genuoge die daz sahen heten gerne si bekant.
alsam tier div wilden gekaphet wurden an
die vbermüeten helde von den hvnen man.
si ersach dvrch ein venster ein ecelen wip
dez war aber betrüebet der schoenen kriemhilde lip.
ez mande si ir leide weinen si began
des hete michel wunder die ecelen man.
waz ir so rehte swere verrihtet hete ir muot
si sprach daz hat hagne ir helde küene vnde guot.
si sprachen zuo der vrowen wie ist daz geschehen
wan wir ivch nivlich haben vro gesehen.
nie niemen wart so küene derz iv hat getan
heizet irz vns rechen ez sol im an sin leben gan.
daz wold ich immer dienen swer reche miniv leit
allez dez er gerte dez wer ich im bereit.
ich bivte mich iv ze füezen sprach des kvniges wip
rechet mich an hagnen daz er verlieze den lip.
do garten sich vil balde sehcek küener man
dvrch kriemhilde willen si wolden hin gan.
vnd wolden slahen hagnen den vil küenen man
vnd ouch den videlere daz wart mit rate getan.
do div kvniginne ir schar so kleine sach
in eime grimmem muote si ze den helden sprach.
dez ir da habet gedingen des svlt ir abe gan
ia endvrfet ir so ringe hagnen nimmer bestan.
swie starc vnd swie küene von trony hagne si
noch ist verre stercher der im da sitzet bi.
volker der videlere der ist ein vbel man
ia ensvlt ir die helde niht so lihte bestan.
do si daz gehorten do garte sich ir mere
vierhvndert rechen div kvniginne her.
waz dez vil genoete daz si in tete læit
da von wart sid den degnen michel sorge bereit.
do si vil wol gewafent ir gesinde sach
zuo den snellen reken div kvniginne sprach.
nv bitet ein wile ia svlt ir stille stan
ich wil vnder krone zuo minen vinden gan
und hoeret itewize waz mir hat getan
hagne von trony gvnthers man.
ich weiz in so vbermüeten daz er mir lougent niht
so ist ouch mir vnmere swaz im darvmbe geschiht.
do sach der videlere ein wundern küene man
die edeln kvniginne ab einer stiegen gan.
nider ab eime hvse do er daz ersach
volker der küene zuo sime hergesellen sprach.
nv schouwet vrivnt hagne wa si dort here gat
div vns an triwe inz lant geladet hat.
in gesach mit kvniges wibe nie so manigen man
die swert enhende truogen also stritlichen gan.
wizzet ir vrivnt hagne ob si iv sin gehaz
so wil ich iv daz raten so hüetet deste baz.
des libes vnd der eren ia dvncket ez mich guot
als ich mich versinne si sint vil zornich gemuot.
und sint ouch svmeliche cen brvsten also wit
swer sin selbes hüeten wil des ist wol zit.
ich wene si die liehten brvnne an in tragen
wen si da mit mainen daz enhoer ich niemen sagen.
do sprach inzornes muote hagne der chüene man
ich weiz wol daz ez allez ist vf mich getan.
daz si div liehten wafen tragent an der hant
vor den moeht ich geriten noh in der bvrgonden lant.
nv saget mir vrivnt volker ob ir mir welt gestan
ob mit mir wellent striten kriemhilde man.
daz lazet ir mich hoern also liep als ich iv si
ich won iv immer mere mit triwen dienstlichen bi.
ich hilfe iv sicherlichen so sprach der spilman
ob ich vns hie engegne sehe den kvnich gan.
mit allen sinen reken die wile ich leben muoz
so entwiche ich iv dvrh vorhte nimmer vz helfe einen fuoz.
nv lon iv got von himele vil edel volker
ob si mit mir stritent wez bedarf ich danne mer.
sid ir mir helfen wellet als ich han vernomen
so svln dise reken vil gewerlichen chomen.
nv ste wir von dem sedele sprach der spilman
si ist ein kvnigin vnd lat si fvr gan.
bieten ir die ere si ist ein edel wip
damite ist ouch getiwert vnser ietweders lip.
nein dvrch min liebe sprach do hagne
so wolden sich versinnen dise degne.
daz ichz dvrh vorhte tete vnd sold ich hin gen
ich wil dvrch ir deheinen nimmer von dem sedel sten.
ia zimet ez vns beiden zware lazzen baz
zwiv sold ich den eren der mir ist gehaz.
daz getuon ich nimmer die wile ich han den lip
ouch enruoch ich waz mich nidet des kvnic eceln wip.
der vbermüete hagne lette vber siniv bein
ein vil liehtez wafen vz des knophe schein.
ein vil liehter iaspis grüener danne ein gras
wol erkand ez kriemhilt daz ez sifrides waz.
do si daz swert erchande do gie ir trvrens not
daz gehilce was gvldin div scheide ein borte rot.
ez mande si ir læide weinen si began
ich wene ez hete darvmbe der küene hagne getan.
volker der snelle zoh naher vf der banch
einen videlbogen starchen michel vnde lanch.
gelich eime swerte schærf vnde breit
do sazen vneruohten die zwene reken gemeit.
nv dvhten sich so here die zwene chüene man
daz niht wolden von dem sedel stan.
dvrch niemens vorhte des gieng in an den fuoz
div edel kvniginne vnd bot in vintlichen gruoz.
si sprach nv saget her hagne wer hat nah iv gesant
daz ir getorstet riten her in ditz lant.
vnd ir daz wol erchandet waz ir mir habet getan
hetet ir guote sinne ir soldet ez billichen haben lan.
nach mir ensande niemen sprach do hagne
man ladete her zelande dri degne.
do heizent meine herren so bin ich ir man
deheiner hovereise bin ich selden hinder in gestan.
si sprach nv saget mir mer zwiv tatet ir daz
daz ir habet verdient daz ich iv bin gehaz.
ir sluoget sifriden minen lieben man
dez ich vntz an min ende immer mer ze weinne han.
er sprach waz sol des mer der rede ist nv genuoch
ich binz et aber hagne der sifriden sluoch.
den helt ze sinen handen wie ser er des enkalt
daz div vrowe kriemhilt die schoenen prvnhilde schalt.
ez ist et ane lougen kvniginne rich
ich han des allez schvlde des schaden schedelich.
nv rech ez swer so welle ez si wip oder man.
ich enwold iv danne liegen ich han iv leides vil getuon.
si sprach daz hoeret reken wa er mir lougent niht
aller miner leide swaz im da von geschiht.
daz ist mir vil vnmere ir eceln man
die vbermuoten degne sachen alle an ander an.
swer den strit da hvebe so were da geschehen
daz man den zwain gesellen der eren müese iehen.
wan siz in stvrmen heten dike wol getan
des sich iene vermazen dvrh vorhte muosen si daz lan.
do sprach der reken wes sehet ir mich an
daz ich e da lobete des wil ich abe gan.
dvrch niemens gabe verliezen min lip
ia wil vns verleiten des kvnich eceln wip.
do sprach da bi an ander des selben han ich muot
der mir gebe tvrne von rotem golde guot.
disen videlere wol ich niht bestan
dvrh sine swinde blike di ich an im gesehen han.
och erchenne ich hagnen von sinen ivngen tagen
des mach man von dem reken lihte mir gesagen.
in zwein vnd zweincik stvrmen han ich in gesehen
da vil maniger vrowen ist herzeleit von im geschehen.
er vnd der von spane traten manigen stic
do si hie bi ecele vahten manigen wic.
ze eren dem kvnige des ist vil geschehen
dar vmbe sol man hagnen der eren billichen iehen.
dannoch waz der reke siner iare ein chint
daz do die tvmben warn wie grise die nv sint.
nv ist er chomen ze witzen vnd ist ein grimmich man
och treit er balmungen daz er vbele gewan.
da mite was gescheiden daz niemen da enstreit
do wart der kvniginne vil hercenlichen læit.
die helde kerten danen ia vorhten si den tot
von dem videlere des gie in sicherlichen not.
do sprach der videlere wir han daz wol ersehen
daz wir hie vinden vinde als wir e horten iehen.
wir svln zuo den kvnigin hintze hove gan
so entar vnsere herren mit strite niemen wol bestan.
wie dike ein man dvrh vorhte manigiv dinch verlat
swa so vrivnt bi vrivnde güetlichen stat.
vnd hat er gvete sinne daz er sin niht entuot
schade vil maniges mannes wirt von sinnen wol behuot.
nv wil ich iv nv volgen sprach do hagne
si giengen da si fvnden die ziern degne.
in grozem antvange an dem hove stan
volker der küene vil lvte sprechen began.
zuo den sinen herren wie lange welt ir sten
daz ir ivh lazet dringen ir svlt ze hove gen.
vnd hoeret an dem kvnige wie der si gemuot
do sach man sich gesellen die helde küene vnd guot.
der fvrste von berne der nam an die hant
gvnthern den vil richen von bvrgonden lant.
irnvrit nam gernoten den vil chüenen man
do sach man rüedegern zehove mit gyselhere gan.
swie iemen sich gesellete vnd och ze hove gie
volker vnd hagne geschieden sich nie.
niwan in eime stvrme vntz an ir endes zit
daz muozen edele vrowen beweinen grozlichen sit.
do sach man mit den kvnigen ze hove gan
ir edeln ingesindes tvsent küener man.
dar vber sehzik rechen die worn mit in komen
die hete in sime lande der küene hagne genomen.
hawart vnd irinc zwene vz erwelte man
die sach man geselleclichen bi den kvnigen gan.
dancwart vnd wolfhart ein tiwerlicher degen
die sach man wol ir tvgende vor den andern phlegen.
do der voget von rine in den palas gie
ecel der riche daz langer niht enlie.
er spranch von sime sedele als er in komen sach
ein gruoz so rehte schoene von kvnige nie mer geschah.
sit willekomen her gvnther vnd och her gernot
vnd iwer bruoder gyselher min dienst ich iv enbot.
mit triwen willeclichen ze wormz vber rin
vnd allez daz gesinde daz sol mir willekomen sin.
nv sit vns groze willechomen ir zwene degne
volker der vil küene vnd ouch hagne.
mir vnd miner vrowen her in ditze lant
si hat iv boten manigen hinze rine gesant.
do sprach von trony hagne des han ich vil vernomen
wer ich dvrch min herren zen hvnen niht enkomen.
so wer ich iv ze ern geriten in daz lant
do nam der wirt edel die lieben geste bi der hant.
er brahte si ze dem sedele da er e selbe saz
do schancte man den gesten mit vlize tet man daz.
in witen goldes schallen mete moraz vnd win
vnd bat die ellenden groze willechomen sin.
do sprach der chvnic ecel des wil ich iv veriehen
mir enchvnde in dirre werlde lieber niht geschehen.
danne an iv helden daz ir mir sit bekomen
des ist der kvniginne vil michel trvrn benomen.
mich nimet des immer wunder waz ich iv hab getan
so manigen gast vil edele den ich gewunnen han.
daz ir nie geruohet komen in miniv lant
daz ich ivch nv gesehen han daz ist ze vroeden mir gewant.
dez antwurte rüedeger ein riter hoch gemuot
ir mvget si sehen gerne ir triwe div ist guot.
miner vrowen mage der eren kvnnen phlegen
si bringent iv zehvse manigen wetlichen degen.
an svnewenden abent die herren warn komen
in eceln hof des richen vil selten ist vernomen.
von also hohem gruoze als er die helde enphie
nv waz och ezzenszit der kvnich mit in ze tische gie.
ein wirt bi sinen gesten schoner nie gesaz
man gab in volleclichen trinchen vnde maz.
allez des si gerten des waz man in bereit
man hete von den helden vil michel wunder geseit.
wie si der schiltwaht phlagen.
der tach hete nv ende vnd nahet in div naht.
die wegemüeden reken ir sorge an
wan si solden ruowen vnd an ir bette gan.
daz bereitte hagne ez wart in schiere kvnt getan.
gvnther sprach ze dem wirte got laze ivch wol gelben
wir wellen varn slafen ir svlt vns vrlop geben.
swenn ir daz gebietet so kome wir morgen fruo
er schiet von sinen gesten harte vroelichen do.
dringen allenthalben die geste man do sach
volker der küene zuo den hvnen sprach.
wie getvrret ir den reken fvr die füeze gan
vnd welt ir ivchs niht miden so wirt iv leide getan.
so slah ich eteslichem so swern gigen slach
hat er getriwen iemen daz erz beweinen mac.
wan wihet ir vns rechen ia dvnchet ez mich guot
ez heizent allez degne vnd sint geliche niht gemuot.
do der videlere so zorneclichen sprach
hagne der küene hinder sich do sach.
er sprach iv ratet rehte der küene spilman
ir kriemhilde helde svlt ze herberge gan.
dez ir da habet gedingen ich wene ez iemen tuo
welt ir iht beginnen so komet vns morgen vruo.
vnd lat vns ellenden heint haben gemach
ia wen ez von helden mit solhem willen ie geschach.
do brahte man die geste in einen witen sal
den fvnden si berihtet den reken vber al.
mit vil richen betten lanch vnd breit
in riet vrou kriemhilt div aller groezisten leit.
manigen kolter spehe von arraz man da sach
der vil liehten pfelle vnd manich bette dach.
von arabischen siden die beste mohten sin
dar vfe lagen listen die gaben herlichen schin.
dechlachen hermin vil manigiv man da sach
vnd von swarzem zobele darvnder si ir gemach.
des nahtes schaffen solden vntz an den liehten tac
ein kvnich mit sime gesinde nie so herlich gelach.
owe der nahtselde sprach gyselhere daz kint
vnd owe miner vrivnde die mit vns komen sint.
swie et ez min swester so güetlich erbot
ich fvrhte daz wir müezen alle von ir schvlde ligen tot.
nv lat iwer sorgen sprach hagne der degne
ich wil noh heint selbe der schiltwache phlegen.
ich trowe ich wol behüeten vntz vns kvmet der tach
des sit gar an angest so wend ez danne swer der mach.
do nigen si im alle vnd seiten im des danch
si giengen zuo den betten div wile waz niht lanch.
daz sich geleit heten die wetlichen man
hagne der chüene der helt sich wafen began.
do sprach der videler volker der degen
versmahet ez iv niht hagne so wold mit iv phlegen.
heint der schiltwach vntz morgen vruo
der helt vil minneclichen dancte volker duo.
nv lon iv got von himel vil lieber volker
ze allen minen sorgen so engerte ich niemen mer.
niwan ivch aleine swa ich hete not
ich sol ez wol verdienen mich enwendes der tot.
do garten si sich bede in liehtez ir gewant
do nam ir ietweder den schilt an sein hant.
vnd giengen vz dem hvse fvr die tvr stan
do phlagen si der geste daz waz mit triwen getan.
volker der snelle zuo dez sales want
sinen schilt den guoten laint er von der hant.
do gie er hin widere sein gigen er genam
do diend er sinen vrivnden als ez dem helde gezam.
vnder die tvre dez hvzes saz er vf den stæin
küener videlere wart noch nie dehein.
do im der seiten do so süezlich erclanch
die stolzen ellenden die seitens volker danch.
do chlvngen sein sæiten daz al daz hvz erdoz
sin ellen zuo der fuoge div warn beidiv groz.
süezzen vnd senfter gigen er began.
do entswebete er an den beten vil manigen sorgenden man.
do si entslafen warn vnd er daz ervant
do nam der degen widere den schilt an die hant.
vnd gie vz dem gadme fvr den tvrn stan
vnd huote der ellende vor den kriemilde man.
dez nahtes wol enmitten ine weiz ez e geschach
daz volker der küene schinen helmen sach.
verre vz einer vinster die kriemhilde man
wolden an den gesten schaden gerne han getan.
do sprach der videlere vrivnt her hagne
vns zimet disiv sorge ensamt ze tragne.
ich sihe gewafent lvte vor dem hvse sten
als ich mich versinne si wellent vns besten.
so swiget sprach do hagne lat si her naher baz
e si vnser werden innen so wirt hie helme vaz.
verruchet mit den swerten von vnser zweier hant
si werdent chriemhilde hin wider vil vbel gesant.
ein der hvnen reken vil schiere daz geschach
daz div tvr waz behüetet wie balde er do sprach.
des wir da heten willen ia enmag es niht ergan
ich sihe den videlere an der schiltwache stan.
der treit vf sime houbte einen helmen glantz
lvter vnd herte starch vnd gantz.
ouch lohent im die ringe sam daz viwer tuot
bi im stet ouch hagne des sint die geste wol behuot.
zehant si cherten wider do volker daz ersach
wider sinen gesellen er zorneclichen sprach.
nv lat mich zuo den reken von dem hvse gan
ich wil vragen mere der vrowen kriemhilde man.
nein dvrh min liebe sprach do hagne
komet ir von dem hvse die snellen degne.
bringent ivch mit swerten lihte in solhe not
daz ich iv müese helfen vnd wer ez aller miner mage tot.
so wir danne beide komen in den strit
ir zwene oder fier in einer kvrzen zit.
sprvngen zuo dem hvse vnd teten vns div lait
an den slafenden div nimmer wurden verchlæit.
do sprach aber volker so lat daz geschehen
daz wir si bringen innen daz wir si han gesehen.
daz dez iht lougnen kriemhilde man
daz si vngetrivlich vil gerne heten getan.
zehant do rief in volker hin engene
wez get ir svs gewafent snelle degne.
welt ir schachen riten kriemhilde man
dar svlt ir mich zehelfe vnd minen hergesellen han.
dez antwurte im niemen zornich waz sin muot
phi ir zagen boez sprach der helt guot.
woldet ir slafende vns ermordert han
daz ist so guoten helden noch vil selten her getan.
do wart der kvniginne vil rehte daz geseit
daz ir boten niht wurben von schvlden waz ir lait.
do fuogte si ez anders vil grimmech waz ir muot
dez muosen sit verderben helde küene vnd guot.
wie si ze chirchen giengen.
mir kuolent so die ringe so sprach volker
ia wene div naht welle vns niht wern mer.
ich chiusez von dem lvfte ez ist vil schiere tach
do wacten si der manigen der noch slafende lach.
do schein der liehte mane den gesten in den sal
hagne begvnde weken die rittere vber al.
ob si zuo dem mvnster ze messe wolden gan
nach siten christenlichen man vil lvten began.
si svngen vngeliche daz da vil wol schein
kristen vnd heide warn niht enein.
do wolden zuo der chirchen gvntheres man
si warn von den betten algeliche gestan.
do næten sich die reken in also guot gewant
daz nie helde mere in deheines kvniges lant.
ie bezzer kleider brahten daz waz hagnen læit
er sprach ia svlt ir helde hie tragen ander klæit.
ia sint iv doch genuogen div mere wol bekant
nv traget fvr die rosen div wafen an der hant.
fvr schappel wol gestein die liehten helme guot
sit wir wol erchennen der argen kriemhilde muot.
wir müezzen heint striten daz wil ich iv sagen
ir svlt fvr sidin hemde halsperge tragen.
vnd fvr die richen mentel guote schilde wit
ob iemen mit iv zvrne daz ir vil werlichen sit.
mine vil lieben dar zuo mage vnd man
ir svlt vil willeclichen zuo der chirken gan.
vnd klaget gote dem richen sorge vnd iwer not
vnd wizzet sicherlichen daz vns nahet der tot.
ir svlt ouch niht vergezzen swaz ir habet getan
vnd svlt vil vlizeclichen da gein got stan.
dez wil ich ivch warnen reken vil her
ez enwelle got von himel ir vernemet messe nimmer mer.
svs giengen zuo dem mvnster die fvrsten vnd ir man
vf dem vronen vrithove da hiez si stille stan.
hagne der küene daz si sich schieden niht
er sprach ia weiz noch niemen waz vns von den hvnen geschiht.
leget mine vrivnde die schilde fvr den fuoz
vnd geltet ob iv iemen biete swachen gruoz.
mit tiefen verchwunden daz ist der hagnen rat
daz ir so werdet fvnden sam ez iv lobelichen stat.
uolker vnd hagne die zwene giengen dan
fvr daz wite mvnster daz wart dvrch daz getan.
daz si daz wolden wizzen daz dez kvniges wip
muose mit in dringen ia waz vil grimmich ir lip
do kom der wirt des landes vnd ouch sin schoene wip
mit richem gewande geziert waz ir lip.
der vil snellen reken die man sach mit im varn
do kos man hohe stouben von den kriemhilde scharn.
do der kvnich riche svs gewafent sach
die kvnige vnd ir gesinde wie balde er do sprach.
wie sihe ich vrivnde mine vnder helmen gan
mir ist læit vf min triwe vnd hat in iemen getan.
ich solz in gerne büezen swie si dvnchet guot
hat iemen si beswert daz herce vnd ouch den muot.
des bringe ich si wol innen daz ez mir ist vil læit
swaz si mir gebietent dez bin ich allez in bereit.
dez antwvrte hagne vns hat niemen niht getan
ez ist site miner herren daz si gewafent gan.
ze allen hohgeziten ze vollen drin tagen
swaz man vns hie tete wir soldens ecelen sagen.
vil wol gehorte kriemhilt waz hagne gesprach
wie rehte vientliche si im vnder div ougen sach.
si wolde doch niht melden den site von ir lant
swie lange si den hete ze den bvrgonden erchant.
swie grimme vnd swie starche si in vient wære
hete iemen geseit eceln div rehten mere.
er hete wol vnderstanden daz doch sit da geschach
dvrch ir vil starchen vbermuot ir deheiner ims veriach.
do gie vil groziv menige mit der kvniginne dan
do enwolden dise zwene idoch niht hoher stan.
zwæier hande breite daz waz den hvnen leit
ia muose si sich dringen mit den helden vil gemeit.
eceln kamerere die dvhte daz niht guot
ia heten si den reken erzvrnet do den muot.
wan daz si entorsten vor dem kvnige her
da waz vil michel dringen vnd do niht anders mer.
do man do gote gediende vnd daz si wolden dan
vil balde kom ze rossen manich hvnen man.
do waz bi kriemhilde vil manich schoene meit
wol siben tvsent degne bi der kvniginne reit.
kremhilt mit ir vrowen in div venster gesaz
zuo eceln dem richen liep waz im daz.
si wolden schouwen riten helde vil gemeit
hey waz vremder reken vor in vf dem hove reit.
do waz ouch der marschalch mit den knehten chomen
dancwart der vil küene hete zuo im genomen.
sins herren ingesinde von bvrgonden lant
div ros man wol gesatelt den küenen niblvngen vant.
do ze rossen komen die kvnige vnd ouch ir man
volker der starch raten daz began.
si solden buhvrtyern nah ir landes siten
des wart von den helden sit vil herlich geriten.
der helt het in geraten des si doh niht verdroz
der bvhvrt vnd daz schallen wurden beidiv groz.
vf den hof vil witen kom vil manich man
ecel vnd kriemhilt daz selbe schowen began.
vf den bvhvrt komen sehs hvndert degne
dietriches reken den gesten ze gegne.
si wolden kvrzwile mit den bvrgonden han
het er ins gegvnnen si hetenz gerne getan.
hey waz guoter reken in da nach ræit
dem herren dietriche wart daz geseit.
mit gvnthers mannen daz spil er in verbot
er vorhte siner manne dez gie im sicherlichen not.
do dise von berne gescheiden warn dan
do komen von bechlarn rüedegers man.
fvnf hvndert vnder schilden fvr den sal geriten
liep were dem marcraven daz siz heten vermiten.
do riet er wislichen zuo in an die schar
vnd seite sinen mannen si wern dez gewar.
daz in vnmuote warn gvnthers man
do si den bvhvrt liezen ez wer im liebe getan.
do von in geschieden die helde vil gemeit
do komen die von dvringen als vns daz ist geseit.
vnd der von tenemarchen wol tvsent küener man
von stichen sach man vliegen vil trvnzune dan.
irnvrit vnd hawart in den buhurt ritten
ir heten die von rine vil stoltzlich erpiten.
si buten manige tyost den von dvringen lant
dez wart von stichen dvrchel manic herlicher rant.
do kom der herre bloedel mit drin tvsent dar
ecel vnd kriemhilt namen sin wol war.
wan vor inbeiden div ritterschaft geschach
div kvnigin ez gerne dvrh leit der bvrgonde sach.
schrvtan vnd gybeche vf den bvhurt riten
ramvnch vnd hornboge nach hvnischen siten.
si hielten gein den heiden von bvrgonden lant
die schefte dræten hohe vber des kvniges sales want.
do waz ir kvrtzwile so michel vnde groz
daz dvrch die covertvre der blanke sweiz do vloz.
von den guoten rossen div die helde riten
si versuohtenz an die hvnen mit vil hochverten siten.
do sprach der küene volker ein edel spilman
ich wen vns dise reken turren niht bestan.
ich horte ie sagen mere si wern vns gehaz
nv enkvnd ez sich gefüegen zware ninder inbaz.
ce herbergen füern sprach aber volker
sol man vns die moere vnd riten danne mer.
hin gein abende so ez virdet zit
waz ob div kvnigin den lop den bvrgonden git.
do sahens einen ritter so wæigerlichen gie
daz ez al der hvnen getet neheiner nie.
ia moht er in den ziten wol haben herzentrvt
er fuor so wol gekleidet sam ez were ein edel brvt.
do sprach aber volker wie moht ich daz verlon
iener trvt der vrowen muoz ein gepvoze han.
ez chan niemen gescheiden ez gat im an den lip
ia enrvch ich ob ez zvrnet dez kvnic eceln wip.
nein dvrch min liebe sprach der kvnich san
ez wizent vns die lvte ob wir si bestan.
lat ez heben die hvnen daz füeget sich noh baz
dannoch der kvnich ecel bi der kvniginne saz.
ich wil den bvhvrt mern sprach do hagne
lat die vrowen schowen vnd die degne.
wie wir kvnnen ritten daz ist guot getan
man git doch lop deheinen des kvnic gvntheres man.
volker der vil snelle den bvhurt wider reit
daz wart sit maniger vrowen grozlichen leit.
er stach dem richen hvnen daz sper dvrh den lip
daz sach man sit beweinen beide meit vnd wip.
uil harte hvrteclichen hagne vnd sine man
mit sehzek siner degne riten er began.
nach dem videlere da daz spil geschach
ecel vnd kriemhilt ez bescheidenlichen sach.
do wolden die dri kvnige den küenen spilman
bi den vinden niht an huote lan.
da wart von tvsent helden vil kvntlich geriten
si taten daz si wolden in vil hochverten siten.
do der riche hvne ze tode waz erslagen
man horte sine mage ruofen vnde klagen.
do vragte al daz gesinde wer hat ez getan
daz hat der videlere volker der küene spilman.
nach swerten vnd schilden riefen da zehant
des marcraven mage von der hvnen lant.
si wolden volkern ze tode erslagen han
der wirt vz eime venster vil harte gahen began.
do huop sich von den hvnen allenthalben schal
die kvnige vnd ir gesinde erbeizten fvr den sal.
div ros ze rvch ze stiezen die bvrgonden man
do kom kvnich ecel der herre ez scheiden began.
ein dez hvnen mage den er bi im vant
ein vil scharfez wafen brach erm vz der hant.
do sluog ers alle widere wan im waz vil zorn
wie hete ich minen dienst an disen helden verlorn.
ob ir bi mir hie slüeget disen spilman
sprach der kvnich ecel daz were missetan.
ich sach vil wol sin riten do er den hvnen stach
daz ez an sin schvlde von eime struche geschach.
ir müezet mine geste vride lazzen han
do wart er ir geleite div ros zoch man dan.
zuo den herbergen si heten manigen kneht
die in mit vlize warn ze allen dienste gereht.
der wirt mit sinen vrvnden in den palas gie
zorn er mer deheinen da niht werden lie.
do rihte man die tische daz wazzer man in truoch
da heten die von rene der starchen vinde genuoch.
e die herren gesezen des waz harte lanch
div kriemhilde sorge si ze sere twanch.
si sprach fvrste von berne ich suoche dinen rat
helfe vnd genade min dinch mir angestliche stat.
des antwurte ir hiltebrant ein reke lobelich
swer sleht die niblunge der tuot ez ane mich.
dvrh deheins schatzes liebe ez mag im werden læit
si sint noh vnbetwungen die snellen ritter gemeit.
do sprach insinen zvhten dar zuo her dietrich
die rede lat beliben kvniginne rich.
mir habent iwer mage der læide niht getan
daz ich die degne küene mit strite welle bestan.
div bete ivch lvzel ert vil edel fvrsten wip
daz ir iwern magen ratet an den lip.
si komen vf genade her in dize lant
sifrit ist vnerrochen von dietriches hant.
do si der vntriwe an dem bernere niene vant
do lobete si also balde in bloedelines hant.
eine wite marche die nuodvnch e besaz
sit do sluog in dancwart daz er der gabe gar vergaz.
si sprach dv solt mir helfen herre bluodelin
ia sint in disem hvse die viende min
die sifriden sluogen den minen liebe man
swer mir daz hilfet rechen den bin ich immer vndertan.
dez antwurte ir bloedel vrowe nv wizzet daz
ia entar ich in vor ecele geraten cheinen haz.
wan er iwer mage vro vil gerne siht
tete ich in iht ze leide der kvnich vertrüege mir sin niht.
neina herre bloedel ich bin dir immer holt
ia gib ich dir ze miete silber vnd golt.
vnd ein maget schoene daz nuodvnges wip
so maht dv gerne trvten ir vil minneclichen lip.
daz lant zuo den bvrgen wil ich dir allez geben
so mahtv ritter edel mit vröuden immer leben.
gewinnestv die marche da nuodvnch inne saz
swaz ich dir lobe hivte mit triwen leiste ich dir daz.
do der herre bloedel die miete vernam
vnd daz im dvrch ir schoene div vrowe wol gezam.
mit strite wand er dienen daz minnecliche wip
darvmbe muose der reke do verliesen den lip.
er sprach zer kvniginne get wider in den sal
e ez iemen werde innen so hebe ich einen schal.
ez muoz erarnen hagne daz er iv hat getan
ich antwurt iv gebvnden dez kvnic gvntheres man.
nv wafent ivch sprach bloedel alle die ich han
wir svln den vienden in die herberge gan.
dez wil mich niht erlazen daz eceln wip
darvmbe svln wir helde alle wagen den lip.
do div kvniginne bloedelinen lie
in des strites willen ze tische si do gie.
mit eceln dem kvnige vnd ouch mit sinen man
si hete swinde ræte an die geste getan.
do der strit niht anders kvnde sin erhaben
kriemhilt leit daz alte in ir herzen waz begraben.
do hiez si tragen ze tische den eceln svn
wie kvnd ein wip dvrch rache immer vreislicher tuon.
dar giengen an der stvnde vier eceln man
si truogen ortlieben den ivngen kvnich dan.
zuo der fvrsten tische da ouch hagne saz
dez muose daz kint ersterben dvrch sinen mortlichen haz.
do der kvnich riche sinen svn ersach
zuo sinen konemagen er güetlichen sprach.
nv sehet vrivnde mine daz ist min einich svn
vnd ouch iwere swester daz mag iv allen wesen frvm.
gevaht er nach dem kvnne er wirt ein küene man
rich vnd vil edel starch vnd wolgetan.
lebe ich dehein wile ich gib im zwelf lant
so mag iv wol gedienen des ivngen ortliebes hant.
darvmbe bite ich gerne ivch lieben vrivnt min
swenn ir ze lande ritet wider an den rin.
so svlt ir mit iv füern iwer swester svn
vnd svlt ouch an dem kinde vil genediclichen tuon.
vnd ziehet in ze ern vntz er werde man
hat iv in den landen iemen icht getan.
daz hilfet er iv rechen gewahset im sin lip
die rede horte ouch kriemhilt des kvnich eceln wip.
im solden wol getrowen dise degne
gewüechse er ze manne so sprach hagne.
doch ist der kvnich ivnge so veiclich getan
man sol mich sehen selten ze hove nah ortliebe gan.
der kvnich an hagnen blicte div rede was im leit
swie niht darvmbe reite der fvrste gemeit.
ez truobte im daz herze vnd swarte den muot
do waz hagnen wille niht ze kvrtzwile guot.
ez tet den fvrsten allen mit dem kvnige we
daz hagne von dem kinde hete gesprochen e.
daz siz vertragen solden daz waz in vngemach
si wessen niht der mere waz von dem reken sit geschach.
wie bloedelin erslagen wart.
bloedelins reken die warn alle gar.
mit tvsent halspergen huoben si sich dar.
da dancwart mit den knehten ob den tischen saz
da huop sich vnder helden der aller groziste haz.
also der herre bloedel fvr die tische gie
dancwart der marschalch in vlizeclich enphie.
willekomen her ze hvse min her bloedelin
ia wundert mich der mere waz sol disiv rede sin
ia darftv mich niht grüezen so sprach bloedelin
wan komen min muoz din ende sin.
dvrch hagnen dinen bruoder der sifriden sluoch
des enkiltest dv zen hvnen vnd ander degne genuoc.
neina herre bloedel sprach do dancwart
so moeht vns balde riwen disiv hove vart.
ich waz ein wenich kindel do sifrit vloz den lip
ich weiz niht waz mir wizet des kvnic eceln wip.
ia enweiz ich dir der mere niht me ze sagen
ez taten dine mage gvnther vnd hagne.
nv wert ìch vil ellenden ir kvnnet niht genesen
ir müezet mit dem tode phant kriemhilde wesen.
so enwelt ir niht erwinden sprach dancwart
so riwet mich min vlegen daz were baz gespart.
der snelle degne küene von dem tische spranch
er zoch ein scharfez wafen daz waz michel vnd lanch.
do sluog er bloedeline einen swinden swertes slach
daz im daz houbet schiere vor den füezen lach.
daz si din morgengabe sprach dancwart der degne
zuo nuodunges brvte der dv mit minne woldest phlegen.
man mach si morgen meheln einen andern man
wil er die brvt miete dem wirt alsam getan.
ein vil getriwer hvne hete im daz geseit
daz in div kvnigin riet so grozlichiv lait.
do sahen bloedelins man ir herre la erslagen
do wolden si den gesten niht langer daz vertragen.
mit vf erbvrten swerten si sprvngen fvr div kint
in grimmen muote daz gerou vil manigen sint.
lvte rief do dancwart daz gesinde allez an
ir sehet wol edel knehte wie ez vmb vns wil gan.
nv wert ivch ellenden deswar des gat vns not
swie vns die edle kriemhilt so rehte güetlich enpot.
die niht swert heten die reihten fvr die banch
vnd huoben von den füezen manigen schamel lanch.
der bvrgonden knehte wolden niht vertragen
da wart von swern stüeln bvln harte vil geslagen.
wie grimme sich do werten div ellenden kint
si triwen vz dem hvse die gewafenden sint.
doch beleip ir tot darinne fvnf hvndert oder baz
do waz daz ingesinde von bluote rot vnd naz.
disiv starchen mere wurden dan geseit
eceln reken ez waz in grimme leit.
daz erslagen were bloedel vnd sine man
daz hete hagnen bruoder mit den knehten getan.
e ez der kvnic erfvnde die hvnen dvrh ir haz
der garten sich zwai tvsent oder dannoch baz.
si giengen zuo den knehten daz muoz et also wesen
vnd liezen des gesindes inndert einen genesen.
die vngetriwen brahten fvrz hvs ein michel her
die ellenden knehte stuonden wol ze wer.
waz half ir baldez eilen si muosen ligen tot
darnach in kvrzen stvnden sich huop ein vreislicher not.
hie mvget ir hoern wunder bi vngefuoge sagen
nivn tvsent knehte die lagen tot erslagen.
darvber ritter zwelfe der dancwartes man
man sach in alterseine noch bi den vienden stan.
der schal was geswiftet der doz waz gelegen
do blicte vber ahsel dancwart der degn.
er sprach owe der vrivnde die ich verlorn han
nv muoz ich leider eine bi minen vienden stan.
div swert genote vieln vf sin eins lip
daz muose sit beweinen vil maniges heldes wip.
den schilt den rvcte er hoher den vezzel nider baz
do vrumte er vil der ringe von bluote vliezende naz.
so we mir dirre leide sprach aldrians kint
nv wichet hvnen reken ir lat mich an den wint.
daz der lvft erküele mich stvrm müeden man
do sach man den reken vil harte vroelichen gan.
also der stritemüede vz dem hvse spat
waz iteniwer swerte vf seim helme erklanch.
die niht gesehen heten waz wunders tet sin hant
die sprvngen enkegne hin von dem bvrgonden lant.
nv wolde got sprach dancwart moeht ich den boten han
der minen bruoder hagnen kvnde wizzen lan.
daz ich vor disen reken sten in soelher not
er hvlfe mir von hinnen oder er gelege bi mir tot.
do sprachen hvnen reken der bote muostv sin
so wir dich tragen toten fvr den bruoder din.
so sihet im erste leide der gvnthers man
dv hast dem kvnige ecele so grozen schaden hie getan.
er sprach nv lat daz dron vnd wihet hoher baz
ia getuon ich eteslichem noh die ringe naz.
ich wil div mere selbe hinze hove sagen
vnd wil ouch minen herren minen grozen kvmber klagen.
er leidete sich so sere den eceln man
daz siin mit den swerten torsten niht bestan.
do schvzzen si der gere so vil insinen rant
daz er in dvrch die swere muose lazen von der hant.
do wandens in betwingen do er niht schildes truoch
hei waz er tiefer wunden dvrch die helme sluoch.
des muose vor im striche manich küener man
darvmbe lop vil grozen der küene dancwart gewan.
zebeiden sinen siten sprvngen si im zuo
ia kom ir eteslicher in den strit ze vruo.
do gie er vor den vienden alsam ein eberswin
ze walde tuot vor hvnden wie moht er küener gesein.
sin vart div wart erniwet von heizem bluote naz
wie kvnd ein einich reke gestriten immer baz.
mit sinen vinden dann er hete getan
man sach hagnen bruoder ze hove herlichen gan.
trvhsatze vnd schenchen die horten swerte klanch
vil maniger do daz trinchen von der hende swanch.
vnd eteliche spise die man ze hove truoch
do kom im vor der stiegen der starken viende genuoch.
wie nv ir trvhsetzen sprach der müede degne
ia soldet ir der geste vil güetlichen phlegen.
vnd soldet den herren guote spise tragen
vnd liezet mich div mere minen lieben herren sagen.
swelher dvrch sein eilen im fvr die stiegen spranch
der sluog er etelichen so sweren swertes swanch.
daz si dvrch die vorhte vf hoher muosen stan
ez het sin starchez ellen vil michel wunders getan.
wie die bvrgonden mit den hevnen striten.
also der küene dancwart vnder div tvr getrat
daz eceln gesinde er hoher wichen bat.
mit bluote waz bervnnen allez sin gewant
ein vil scharfez wafen truog er bloz an siner hant.
uil lvte rief do dancwart zuo dem degne
ir sitzet alze lange bruoder hagne.
iv vnd gote von himele klage ich vnser not
rittere vnd knehte sint an den herbergen tot.
er rief im hin enkegne wer hat daz getan
daz hat der herre bloedel vnd sein man.
ouch hat ers sere enkolten daz wil ich iv sagen
ich han mit minen handen im sin houpt ab geslagen.
daz ist ein schade kleine sprach do hagne
da man sæit mere von eime degne.
ob er von reken handen verlivzet sinen lip
in svln deste ringer klagen wætlichiv wip.
nv saget mir bruoder dancwart wie sit ir so tot
ich wene ir von wunden lidet groze not.
ist er in der inme lande der ez iv hat getan
in erner der vbel tivel ez muoz im an sin leben gan.
ir sehet mich wol gesvnden min wat ist bluotez naz
von ander manne wunden ist mir geschehen daz.
der ich also manigen hivte han erslagen
ob ich des swern solde ich kvndez nimmer gesagen.
er sprach bruoder dancwart so hüetet vns der tvr
lat der hvnen einen komen niht derfvr.
ich wil reden mit den reken als vns des twinget not
vnser ingesinde lit vor in vnverdienet tot.
sol ich sin kamerere sprach der küene man
also richen kvnigen ich wol gedienen chan.
so phlige ich der stiegen nah den eren min
den kriemhilde degnen kvnde leider niht gesein.
mich nimet des michel wunder sprach aber hagne
waz nv hie inne rvnen die hvnen degne.
si wene dez lihte enbern der an tvr da stat
vnd div hove mere geseit den bvrgonden hat.
ich han vernomen lange von kriemhilde sagen
daz si ir herze leide wolde niht vertragen.
nv trinken wir die minne vnd gelten des kvniges wein
der ivnge voit der hvnen der muoz der aller erste sin.
do sluoch daz kint ortlieben hagne der helt guot
daz im gein der hende anme swerte vloz daz bluot.
vnd der kvniginne daz houpt spranch in die schoz
do huop sich vnder den degnen ein mort vil grimme vnd groz.
er sluoch dem meitzogen einen swinden swertes slach
mit beiden sinen henden der des kindes phlach.
daz im daz houbet schiere vor tische nider lach
ez was ein iemerlich lon den er dem maitzogen wach.
er sach vor eceln tische einen spilman.
hagne in sime zorne gahen dar began.
er sluog im vf der gigen abe die zeswen hant
daz habe dir ze botschefte in der bvrgonden lant.
so we mir miner sprach wærbel san
her hagne von trony waz han ich iv getan.
ich kom vf groze triwe in iwer herren lant
wie klenk ich nv die doene sid ich verlorn han die hant.
hagne ahte ringe gevidelte er nimmer mer
do vrvmte er inme hvse div werch grimme ser.
an den eceln reken der er so vil ersluoch
do brahte er in dem hvse der reken ze tode genuoch.
uolker der vil snelle von dem tische spranch
sin videlboge im lvte an siner hant erklanch.
do videlte vngefuoge gvnthers spilman
hey waz er im ze viende der küenen hvnen gewan.
ouch sprungen von dem tischen die dri kunige here
si woldenz gerne scheiden e schade geschæhe mer.
si mochtenz mit ir sinnen do niht vnderstan
do volker vnd hagne so sere wüeten began.
do sach der voit von rine vngescheiden den strit
do sluoch der fvrste selbe manige wunden wit.
dvrh die liehten ringe den vienden sin
er waz ein helt zen handen daz tet er groezlichen schin.
do kom ouch zuo dem strite der starche gernot
ia vrvmte er der hvnen vil manigen helt tot.
mit eime scharfen swerte daz im gap rüedeger
den eceln reken tet er div gremlichen ser.
der ivnge svn vroun uoten zuo dem strite spranch
sin wafen herlichen dvrch die helme ranch.
den eceln reken vz der hvnen lant
da tet vil michel wunder des küenen gyselhers hant.
swie vrvm si alle warn die kvnige vnd ouch ir man
do sach man vor inallen gyselhern stan.
gein den vienden ez ist ein helt guot
er vrumte mit willen manigen vallen in daz bluot.
òch werten sich vil sere die eceln man
do sach man och die geste howende gan.
mit den vil liehten swerten dvrh des kvniges sal
man horte allenthalben von wuoffe grozzlichen schal.
do wolden die dar vze zuo ir vrivnden sin dar in
die namen an den tvrn vil kleinen gewin.
do wern die dar inne vil gerne fvr den sal
dancwart liez ir deheinen die stiegen vf noch zetal.
des huop sich vor den tvrn vil starcher gedranch
vnd ouch von den swerten grozer helm klanch.
des kom der küene dancwart in eine groze not
da besorgte sin bruoder als im sin triwe gebot.
uil lvte rief do hagne volkern an
sehet ir dort geselle minen bruoder stan.
vor hunelichsen reken vnder starken slegen
vrivnt nert mir den bruoder wir verliesen den degen.
daz tuon ich sicherlichen sprach der spilman
er begvnde videlnde dvrch den palas gan.
ein hertez swert im ofte an siner hant erklanch
die reken von rine im seiten grozlichen danch.
volker der küene zuo dancwarte sprach
ir habet erliten hivte vil grozen vngemach.
mich bat iwer bruoder dvrch helfe zuo iv gan
welt ir nv sin dar vze so wil ich innerthalben stan.
dancwart der snelle stuont vzerhalp der tvre
er werte in ir stiege swaz ir kom da fvre.
des horte man waffen hellen den helden an der hant
sam tet ouch innerthalp volker von bvrgonden lant.
der küene videlere rief vber die menige
der sal ist wol beslozen vriunt her hagne.
ia ist also verschrenchet div ecelen tvre
von zweier helde handen da gent wol tvsent rigele fvr.
do von trony hagne div tur sach so behuot
den schilt warf do ze rvcke der mære helt guot.
alrest begvnd er reken daz im da waz getan
do heten sine viende zelebne deheiner slahte wan.
do der voit von rine rehte daz ersach
daz hagne der starche so manigen helm brach.
ein kvnich von amelvnge spranch vf eine banch
er sprach hie schenket hagne daz aller wirste tranch.
der wirt hete groze sorge als im daz gezam
waz man im lieber vriunde vor sinen ougen nam.
wan er vor sinen vienden vil kvme da genas
er saz vil angestlich waz half in daz er kvnic waz.
kriemhilt div riche rief dietrichen an
hilf mir ritter edel mit dem libe dan.
dvrh aller fvrsten tvgent vz amelvnge lant
wan er reichet mich hagne ich han den tot ander hant.
wie sol ich iv gehelfen sprach her dietrich
edel kvniginne nv sorge ich vmbe mich.
ez sint so ser erzvrnet gvnthers man
daz ich an disen ziten niemen gevriden kan.
neina her dietrich edel ritter guot
laza hivte schowen dinen tvgentlichen muot
daz dv mir helfest hinnen oder ich belibe tot.
mich twinget iamers sorge ez gat mir andes libes not.
daz wil ich versuochen ob ich iv gehelfen kan
wan ich in langen ziten nie gesehen han.
so bitterlich erzvrnet manigen ritter guot
ia sihe ich dvrh die helme von swerten springen daz bluot.
mit kraft begvnde rvefen der ritter vz erkorn
daz sin stimme erlute alsam ein wisntes horn.
vnd daz div bvrch vil wite von siner kraft erdoz
div sterke dietriches was vnmazichen groz.
do gehorte rvefen gvnther disen man
in dem vil herten sturme losen er began.
er sprach dietriches stimme ist in min ore komen
ich wen im vnser degne haben etwen benomen.
ich sich in vf dem tische winken mit der hant
vrivnt vnd mage von bvrgonden lant.
habet vf des strites lat hoern vnd sehen
waz hie dem degne von minen mannen si geschehen.
do der kvnich gvnther bat vnd ouch gebot
si habten vf mit swerten in des strites not.
daz was gewalt vil grozer daz da niemen sluoch
er vragte den von berne der mere schiere genuoch.
er sprach vil edel dietrich waz ist iv hie getan
von minen vriunden willen ich des han.
buoze vnd suone der bin ich iv bereit
swaz iv iemen tete daz wer mir innerclichen leit.
do sprach der herre dietrich mir ist niht getan
lat mich vz dem hvse mit ivrme vride gan.
von disem hertem strite mit dem gesinde min
daz wil ich sicherlichen immer dienende sin.
wie vlehet ir so schiere sprach der wolfhart
ia hat der videlere die tur nie so verspart.
wir entsliezen si so wite daz wir dar fvr gan
nv swie sprach her dietrich dv hast den tievel getan.
do sprach der kvnich gvnther erlouben ich iv wil
füert vz dem hvse wenich oder vil.
an mine viende die svln hie bestan
si hant mir zen hvnen so rehte leide getan.
do er daz erhorte vnder arm er besloz
die edeln kvniginne ir sorge waz vil groz.
do fuort er anderthalben eceln mit im dan
ouch gie mit dietriche vil manich wetlicher man.
do sprach der edel marcrave rüedeger
sol aber vz dem hvse iemen komen mer.
die iv doch gerne dienent daz lat vns vernemen
so sol vride stete guoten vriunden zemen.
dez antwurte gyselher von bvrgonden lant
vride vnd suone si iv von vns bekant.
sit ir sit triwen stete ir vnd iwer man
ir svlt vnangestlichen mit vren vrivnden hinnen gen.
do der herre rüedeger gervmte den sal
fvnf hvndert oder mere im volgten vber al.
daz was von herren dvrch triwe getan
da von der kvnich gvnther sit grozen schaden getan.
do sach ein hvnen reke eceln gan.
bi dietriche nahen genozzen wold ers han
dem gap der videlere einen soelhen slach
daz im daz houbet schiere vor eceln füezen gelach.
do der wirt des landes kom fvr daz hvs gegan
do kerte er sich hin wider vnd sach volkern an.
owe mir dirre geste ditz ist ein grimme not
daz alle mine reken vor in svln ligen tot.
ach we der hohzite sprach der kvnich her
da vihtet einer inne der heizet volker.
alsam ein eber wilde vnd ist ein spilman
ich dankes mime heile daz ich dem tievel entran.
sin leiche lvtent vbel sin zvge sint rot
ia wellent sine doene manigen helt tot.
ich weiz niht waz vns wiset der selbe spilman
wan ich gast nie einen so rehte leiden gewan.
si heten die si wolden lazen fvr den sal
do huop sich innerhalben grozlicher schal.
die geste sere rachen daz ine geschach
volker der vil küene hey waz er helme zebrach.
sich kerte gein dem schalle gvnther der kvnich her
hoert ir die doene hagne die dort volker.
videlt mit den hvnen swer zuo den tvrn gat
ez ist ein roter anstrich den er zem videlbogen hat.
mich riwet ane maze so sprach hagne
daz ich ie gesaz in dem hvse vor dem degne.
ich waz sin geselle vnd ouch er der min
kom wir immer wider heim daz svl wir noh mit triwen sin.
nv schowe kvnich her volker ist dir holt
er dient willeclichen din silber vnd din golt.
sin videlboge snidet dvrch den herten stal
er brichet vf den helmen div lieht schinenden mal.
in gesach nie videlere so herlich stan
also der degen volker hivte hat getan.
sin leiche hellent dvrch helm vnd dvrch rant
ia sol er riten guotiv ros vnd tragen herlich gewant.
swaz der hvnen mage in dem sale was gewesen
der waz nv deheiner dar inne me genesen.
des waz der schal geswiftet daz niemen mit in streit
div swert von handen leiten die küenen reken gemeit.
wie si toten abe wurfen
die herren nach ir müede gesazen do zetal
volker vnd hagne die giengen fvr den sal.
sich leinden vber schilde die vbermüeten man
do wart da rede spehe von in beiden vil getan.
do sprach von bvrgonden gyselher der degen
ia mvget ir lieben vrivnde noch ruewe niht geplegen.
ir svlt die toten lvte vz dem hvse tragen
wir werden noch bestanden ich wilz iv werlichen sagen.
si svln vns vnder füezen hie niht langer ligen
e daz vns die hvnen mit stvrme an gesigen.
wir howen noch die wunden div mir vil sanfte tuot
des han ich sprach do geyselher einen stetigen muot.
so wol mich solhez herren sprach do hagne
der rat enzeme niemen wan eime degne.
den vns min ivnger herre hivte hat getan
des mvget ir burgonden alle vroelichen stan.
do volgten si dem rate vnd truogen fvr die tvr
siben tvsent toten wurfen si der fvr.
vor des sales stiegen vieln si cetal
do huop sich von ir magen ein vil klagelicher schal.
ez waz ir etlicher so mazlichen wunt
der sin sanfter pflege er wurde noch gesvnt.
der von dem hohen valle muoze ligen tot
daz klagten al ir vriunde des gie in werlichen not.
do sprach der videlere volker ein helt gemeit
nv kiuse ich des die warheit als mir ist geseit.
die hvnen sint boese si klagent sam div wip
si solden wan beruochen der vil sere wunden lip.
do wand ein marcraue er reitez dvrch guot
er sach einen sinen mak gevallen in daz bluot.
er besloz in mit den armen vnd wold in tragen dan
den schoz ob im ze tode der vil küene spilman.
do die andern daz sahen div flvht huop sich von dan
si begvnden alle vluochen dem selbem spilman.
einen ger er vf zvcte vil scharf vnd hart
der von eime hvnen zuo im dar vf geschozzen wart.
den schoz er krefticlichen dvrch die burch dan
vber daz volch verre den eceln man.
gab er herberge hoher von dem sal
sin vil starkez ellen die lvte vorhten vber al.
do stuonden vor dem hvse manich tvsent man
volker vnd hagne reden do began.
mit eceln dem kvnige allen ir muot
des komen sit in sorge die helde küene vnd guot.
ez zæme so sprach hagne vil wol volker trost
daz die herren vehten ze aller vorderost.
also der minen herren hie islicher tuot
die howent dvrch die helme daz nach den swerten vlivzet bluot.
ecel waz der küene er vazte sinen schilt
nv vart gewerlich sprach vrou kriemhilt.
vnd bietet ir den reken daz golt vber rant
wan erreichet ivch hagne ir habet den tot ander hant.
der kvnic waz so küene er sold erwinden niht
daz von so richen fursten selden nv geschiht.
man muos in bi dem vezzel ziehen wider dan
hagne der grimme in aber hoenen began.
ez was ein verre sippe sprach hagne der degne
wie ecel vnd sifrit zesamne hat gephlegen.
er minnete kriemhilden e si ie gesæhe dich
kvnich vil boese warvmbe ratest ane mich.
dise rede horte des edeln kvniges wip
des wart in vngemüete kriemhilde lip.
daz er si torste schelden vor ecelen man
darvmbe si aber raten an die geste began.
si sprach der von trony hagen slüege
vnd mir sin houbet her fvr mich trvge.
dem svlt ich rotes goldes den eceln rant
dar zuo gebe ich im ze miete vil guote bvrge vnd lant.
nv enweiz ich wes si bitent sprach der spilman
ine gesach nie helde me so zagelichen stan.
da man horte bieten also hohen solt
ia ensold in ecel darvmbe nimmer werden holt.
die hie so lasterlichen ezzent des kvniges brot
vnd im nv geswichent in der groezisten not.
der sihe ich hie manigen vil zaglichen stan
vnd wellent doch sin küene si müezens immer schande han.
wie irinch erslagen wart.
do rief von tenemarke der marcraue irinch
ich han vf ere lazen nv lange miniv dinch.
vnd han in volkers stvrmen des besten vil getan
bringet mir min gewefne ia wil ich hagne bestan.
daz wil ich widerraten sprach do hagne
so hiez vf hoher wichen die hvnen degne.
gespringent iwer zwene oder dri in den sal
die send ich vngesvnde die stiegen widere zetal.
darvmbe ichz niht enlaze sprach aber irinch
ich han ouch e versuochet sam sorclichiv dinch.
ia wil ich mit dem swerte eine dich bestan
waz hilfet din vbermuot daz dv mit rede hast getan.
do wart gewafent balde der degen irinch
vnd irnvrit von dvringen ein küener ivngelinch.
vnd hawart der starche wol mit tvsent man
swes irinch begvnde si woldens alle ime gestan.
do sach der videlere ein vil groze schar
die mit iringe gewafent komen dar.
si truogen vf gebvnden manigen helm guot
do wart der küene volker ein teil vil zornich gemuot.
sehet ir vrivnt hagne dort iringen gan
der ivch mit dem swerte lobete eine bestan.
wie zimet helde liegen ich vmbrisen daz
ez gent mit im gewafent tvsent reken oder baz.
nv heizet mich niht liegen sprach hawartes man
ich wil gerne leisten daz ich gelobet han.
dvrch deheine vorhte wil ichs abe lan
swie grvlich nv si hagne ich wil in eine bestan.
ze füezen bot sich irinch magen vnd man
daz sin eine liezen den reken bestan.
daz taten si vngerne wan in was wol bekant
der vbermuot hagnen vz bvrgonden lant.
doch bat er si so lange daz ez sit geschach
do daz ingesinde sinen willen sach.
daz er warp nah eren do liezens ingan
des wart von den beiden ein grimmez stritten getan.
irinch von tenemarchen hohe truoch den ger
sich tacte mit dem schilde der tiwer degne her.
do lief er vf zwo stangen vaste fvr den sal
do huop sich von den degnen ein vil grozlicher schal.
do schvzzen si die gere mit krefte von der hant
dvrh die vesten schilte vf liehtez ir gewant.
daz die gerstangen hohe dræten dan
do griffen zuo den swerten die zwene grimme küene man.
des küenen hagnen ellen daz waz starch groz
doch sluog vf in irinch daz al daz hvs erdoz.
palas vnd tvrne hullen nach ir slegen
do kvnde niht verenden sins willen der degen.
irinch lie hagnen vnuerwundet stan
zuo dem videlere gahen er began.
er wand in mvgen twingen mit sinen starken slegen
daz kvnde wol beschermen der vil zierlich degen.
do sluoch der videlere daz vber des schildes rant
dræte daz gespenge von volkers hant.
den liez er do beliben er was ein vbel man
do lief er gvnthern der bvrgonden kvnich an.
do waz ir ietweder ze strite starch genuoch
swaz gvnther vnd irinch vf einander sluoch.
daz brahte niht von wunden vliezendes bluot
daz behuote ir gewefne daz waz schoene vnd guot.
gvnthern er lie beliben vnd lief gernoten an
daz viwer vz den ringen houwen er in began.
do hete von bvrgonden der kvnich gernot
den küenen iringen erslagen næhlichen tot.
do sprang er von dem fvrsten snel er was genuoch
der burgonden viere der helt vil balde sluoch.
des edeln ingesindes von wormz vber rin
do enkvnde geyselhere nimmer zorner gesin.
got weiz der irinch sprach geyselher daz kint
ir müezet mir die gelten div von iv tot sint.
gelegen anden stvnden do lief er in an
er sluoc den tenelender daz er mvese da bestan
er schoz vor sinen handen nider in daz bluot
daz si alle wanden daz der helt guot.
ze strite nimmer me geslüege keinen slach
irinch doch ane wunden hie vor geyselhere lach.
von des helmes doze vnd von des swertes klanch
warn sin witce worden harte kranch.
daz sich der degen küene des lebens niht versan
daz hete mit sinen kreften der starche geyselher getan.
do im begvnd entwichen von houpte der doz
den er e da dolte von dem slage groz.
er dahte ich bin noch lebendech vnd ouch ninder wunt
nv ist mir alerst daz ellen geyselheres kvnt.
er horte beidenthalben die viende stan
wessen si div mere im were noch me getan.
ouch het er geyselhern da bi im vernomen
er dahte wi er solde von den vienden komen.
wie rehte tobelichen er vz dem bluote spranch
siner snelheit er mahte sagen danch.
do lief er vz dem hvse da er hagnen vant
vnd sluog im slege swinde mit siner ellenthafter hant.
do dahte hagne dv muost des todes wesen
dich envride der tievel dv kanst niht genesen.
doch wundet irinch hagnen dvrch den helme guot
daz tet der helt mit wasken daz waz ein wafen vil guot.
do der herre hagne der wunden enphant
do erwagte im vngefuoge daz swert an siner hant.
al da muost im entwichen der hawartes man
abe von der stiegen hagne volgen im began.
irinch der vil küene den schilt vber houbet swanch
vnd were div selbe stiege drier stiegen lanch.
die wile lie in hagne nie slahen einen slach
hey waz roter vanken ob sime helme gelach.
wider zuo den sinen kom irinch wol gesvnt
do wurden disiv mere kriemhilde kvnt.
waz er von trony hagnen instrite hete getan
des im div kvnigin vil hohe danken began.
nv lone dir got irinch vil mere helt guot
dv hast mir wol getroestet daz herze vnd ouch den muot.
nv sihe ich rot von bluot hagnen sein gewant
kriemhilt nam im selbe den schilt vor liebe von der hant.
ir mvget im mazen danken so sprach hagne
wold erz noch versuochen daz zeme degne.
koem er danne widere so wer ein küene man
div wunde frvmet iv kleine die ich von im enphangen han.
daz ir von miner wunden die ringe sehet rot
daz hat mich erreizzet vf maniges mannes tot.
ich bin erst erzvrnet wan ich lvzel schaden han
mir hat der degen irinch noch vil kleine getan.
do stuont gein dem winde irinch von tenelant
er kuolte sich in ringen den helm er abe gebant.
do sprachen al die lvte sin ellen were guot
des hete der marcraue einen rich hohen muot.
aber sprach do irinch mine vriunt wiz der daz
daz ir mich wafent schiere ich wilz versuochen baz.
ob ich mvge betwingen den vber muoten man
sin schilt waz verhowen einen bezzer er gewan.
vil schiere wart der reke do gewafent baz
einen ger vil starken nam er dvrch den haz.
da mite er aber wolde hagnen dort bestan
do wartet im vientliche hagne der vil küene man.
sin mohte niht erbiten hagne der degne
er lief im hin enkegne mit schvzzen vnd slegen.
die stiegen an ein ende sin zvrnen daz waz groz
irinch siner sterke do vil wenich genoz.
si sluogen dvrch die schilde daz ez lougnen began
von viwer roten winden der hawartes man.
wart von hagnen swerte krefteclich wunt
dvrch schilt vnd helm des er wart nimmer me gesvnt.
do der degen irinch der wunden enpfant
den schilt er baz do ruete vber div helm bant.
der schade in dvhte der volle den er da gewan
sit tet im aber me des kvnich gvnthers man.
hagne vor sinen füezen einen ger ligen vant
er schoz vf iringen den helt von tenelant.
daz im von houbte div stange ragte dan
im hete der reke hagne den grimmen ende getan.
irinch muost entwichen zuo den von tenelant
e man do dem degne den helm ab gebant.
man brach den ger von houbte do nahte in der tot
daz weinden sine mage des gie si werlich not.
do kom div kvnigin vber in gegan
den starken iringen klagen si began.
si weinde sine wunden ez waz ir grimme leit
do sprach vor sinen magen der küene reke vngemeit.
lat die klage beliben vil herlichez wip
waz hilfet iwer weinen ia muoz ich minen lip.
verliesen von den wunden die ich enphangen han
der tot wil mich niht langer iv vnd eceln lan.
er sprach zuo den von dvringen vnd den von tenelant
die gabe sol enphahen iwer deheins hant.
von der kvniginne ir liehtez golt vil rot
vnd bestet ir hagnen ir müeset kiesen den tot.
sin varwe was erblichen des todes zeichen truoch
irinch der vil küene daz waz inleit genuoch.
genesen niht enmohte der hawartes man
do muos ez an ein striten von den von tenemarke gan.
irnvrit vnd hawart sprvngen fvr daz gadem
mit tvsent helden vil vngefüegen starcken.
horte man allenthalben kreftek vnd groz
hey waz man scharfer gere zuo den bvrgonden schoz.
irnvrit der küene lief an den spilman
des er schaden grozen von siner hant gewan.
der edel videlere den lantcrauen sluoch
dvrch einen helm veste ia waz er grimme genuoch.
do sluoch der herre irnvrit den küenen spilman
daz im muosen bresten div ringes gespan.
vnd daz sich beschvtte div brvnne viwer rot
doch viel der lantcraue vor dem videlere tot.
hawart vnd hagne zesamne warn komen
er mohte wunder kiesen derz hete war genomen.
div swert genote vieln den heiden an der hant
hawart muoste sterben von dem von bvrgonden lant.
do die tenen vnd die dvring ir herren sahen tot
do huop sich vor dem hvse ein vreislicher not.
e si die tvr gewunnen mit ellenthafter hant
des wart da verhowen manich helm vnd rant.
wichet sprach do volker vnd lat si her ingan
ez ist svst vnverendet des si da habent wan.
si müezen dar inne sterben in vil kvrzer zit
si arnent mit dem tode daz in div kvniginne git.
do die vbermüeten komen in den sal
vil manigem wart daz houbet geneiget so zetal.
daz er muost ersterben von ir swinden slegen
wol streit der kvene gernot sam tet ouch geyselher der degen.
tvsent vnd viere komen in daz hvs
von swerten sach man bliken vil manigen swinden svs.
sit wurden doch die reken alle drinne erslagen
man mohte michel wunder von den bvrgonden sagen.
darnach wart ein stille do der schal verdoz
daz bluot allenthalben dvrch div locher vloz.
vnd da ze den rigelsteinen von den toten man
daz heten die von rine mit starchen ellen getan.
do sazen aber rawen die von bvrgonden lant
div wafen mit den schilden si leiten von der hant.
do stuont noch vor dem hvse der küene spilman
er warte ob iemen wolde noch zuo in mit strite gan.
der kvnich klagte sere sam tet ouch sin wip
meide vnd vrowen quelten da den lip.
ich wene des daz hete der tot vf si gesworn
des wart noch vil der reken von den gesten da verlorn.
aventivr wie div chvnigin den sal beraiten hiez.
nv bindet ab die helme sprach hagne der degen
ich vnd min geselle svln iwer phlegen.
vnd wellent ez versuochen noch die eceln man
so warn ich mine herren so ich aller schierst kan.
do entwafende daz houbet manich ritter guot
si sazen vf die wunden die vor in in daz bluot.
warn zuo dem tode von ir handen komen
da wart der edeln geste vil boese govme genomen.
noch vor dem abende schuof der kvnich daz
vnd ouch div kvniginne daz ez versuochten baz.
die hvnischen reken der sach man vor im stan
noch wol zweinzich tvsent die muosen daze strite gan.
sich huop ein stvrm herte zuo den gesten san
dancwart hagnen bruoder der vil snelle man.
spranch von sinen herren zen vienden fvr die tvr
man wand er wer estorben er kom gesvnt wol derfvr.
der herte strit werte vntz in div naht benam
do werten sich die geste so guoten helden zam.
der eceln manne den svmerlangen tach
hey waz guoter degne vor in weige gelach.
ze einen svnewenden der groze mort geschach
daz div vrowe kriemhilt ir herze leit errach.
an ir nehsten magen vnd an vil manigem man
da von der kvnich ecel vröude nimmer me gewan.
in waz des tages zervnnen do gie in sorge not
si dahten daz in bezzer wer ein kvrzer tot.
danne lange daze quæle ein vf vngefüegiv leit
eines vrides do gerten die stolzen rittere gemeit.
si baten daz man brehte den kvnich zuo in dar
die bluot varwen helde vnd ouch harnasch var.
traten zuo dem hvse vnd die dri kvnige her
si enwessen wem ze klagenne ir vil grozlichiv ser.
ecel vnd kriemhilt komen beidiv dar
daz lant waz ir eigen des merte sich ir schar.
er sprach zuo den gesten nv saget waz welt ir min
ir went vride gewinnen daz kvnde müelich gesin.
vf schaden also grozen als ir mir habet getan
ir svlt ez niht geniezen sol ich min leben han.
min kint daz ir mir sluoget vnd vil der mage min
vride vnd suone sol iv vil gar versaget sin.
svs antwurte gvnther des twang vns groziv not
allez min gesinde lach vor dienen helden tot.
ander herberge wie hete ich daz versolt
ich kom zuo dir vf driwe ich wande daz dv mir werst holt.
do sprach von bvrgonden geyselher daz kint
ir ezeln helde die noch lebende sint.
waz wizet ir mir reken waz het ich iv getan
wan ich frivntliche in ditze lant geriten han.
si sprachen diner guote ist al div bvrk vol
mit iamer zuo dem lande ia gvnde wir dir wol.
daz dv nie komen werest von wurmz vber rin
daz lant hat ir verweiset dv vnd die brüeder din.
do sprach inzornes muote gvnther der degen
welt ir ditze starcke ze einer suone legen.
mit vns ellenden reken daz ist vns beidenthalben guot
ez ist gar an schvlde swaz vns ezel getuot.
do sprach der wirt zen gesten min vnd iwer læit
div sint vngeliche div starke arebeit.
des schaden zuo den shanden die ich hie han genomen
des sol iwer deheiner nimmer hinne komen.
do sprach zuo dem kvnige der starcke gernot
so sol iv got gebieten daz ir frivntlichen tuot.
slaht vns ellende vnd lat vns zuo iv gan
hin nider an die weite daz ist iv ere getan.
swaz vns da geschehen chvnne daz lat da kvrtz ergan.
ir hapt so vil gesvnder vnt tvrrens vns bestan.
daz si vns stvrm mvede lazent niht genesen
wie lange svl wir reken in disen arebeiten wesen.
die ezeln reken die heten ez nach getan
daz si si wolden lazzen fvr den palas gan.
daz gehorte kriemhilt ez waz ir grimme leit
dez wart den ellenden der fride gahes widersait.
næina ziere reken des ir da habet muot
ich rate an rehten triwen daz ir dez niht entuot.
daz ir die mortrezen iht lazet fvr den sal
so muozen iwer mage liden den toetlichen val.
ob ir nv niemen lebte wan div uoten kinde
die minen edelen bruoder vnd chomens anden wint.
erchuolent in die ringe so sit ir alle verlorn
ezn wir den chuoner degene ze werlde nie geborn.
do sprach der ivnge giselher vil schoeniv swester min
des getrovt ich vil vbel do dv mich vber rin.
ladeste her ze lande in dise groze not
wie han ich an den hvnen hie verdienet den tot.
ich waz dir ie getriwe nie tet ich dir læit
vf solhen gedingen her ze hove ich reit.
daz dv mir holt werest vil liebiv swester min
bedenche an vns genade ez mach niht anders gesin.
ich enmag iv niht genaden vngenade ich han
mir hat von tronge hagene so groziv lait getan.
ez ist vil vnversüenet die wile ich han den lip
ir mvestes alle engelten sprach daz ezeln wip.
welt ir mir hagen æinen ze einem gisel geben
so wil ich niht versprechen ich enwelle iv lazen leben.
wan ir sit mine brüeder vnd einer muoter chint
so red ichs nach der suone mit disen helden die hie sint.
nvne welle got von himel sprach do gernot
ob vnser tvsent weren wir legen alle tot.
der sippe diner mage e wir den einen man
geben hie ze gisel ez wirt nimmer getan.
wir muosen doch ersterben so sprach do gyselher
vns enscheidet niemen von riterlicher wer.
swer gern mit vns vehte wir sin et aber hie
wan ich deheinen minen frivnt an triwen nie verlie.
do sprach der chuone dancwart im zeme niht zedagen
ia enstet niht eime min bruoder hagen.
die hie den vride versprechent ez moht in werden leit
des bringe wir ivch inne daz si iv werlich geseit.
do sprach div kvniginne ir helde vil gemeit
nv get der stiege naher vnd rechet miniv leit.
daz wil ich immer dienen als ich von rehte sol
der hagen vber muote der geloen ich im wol.
lat einem uoz dem gademe niht komen vber al
so heiz ich viernenden zvnden an den sal.
so werdent wol errochen elliv miniv læit
die ezeln reken die wrden alle schiere bereit.
die noh hie vze stuonden die tribens in den sal
mit slegen vnd mit schvzen des wart groz der schal.
doch wolden nie gescheiden die fvrsten vnd ir man
si kvnden von ir triwe an ein ander niht verlan.
den sal den hiez do zvnden daz ezeln wip
do qualte man mit fivr den helden da den lip.
daz hvs kom von einem winde vil balde allez verbran
ich wene volk enhæinez grozer angest ie gewan.
genuoge riefen drinne owe dirre not
wir mehten michel gerner sin in stvrme tot.
ez mehte got derbarmen wie si wir alle vlorn
nv richet vngefuoge div kvniginne ir zorn.
ir einer sprach dar inne wir müezzen ligen tot
waz hilfet vns daz grüezen daz vns der kvnich enpot.
mir tuot von starcher hitze der dvrst so rehte we
daz wene min leben in disen sorgen schier zerge.
do sprach von trongen hagen der riter guot
swen twinge dvrstens not der trincke hie daz bluot.
daz man solher hitze noh bezzer denne win
ez enmach et an disen ziten niht bezzer gesein.
do gie der recken einer da er æinen toten vant
er chniet im zuo der wunden den helm er abe gebant.
do begvnde er trinchen daz fliezende bluot
swie vngewon er sin were ez dvhte in grozlichen guot.
nv lone iv got her hagen sprach der müede man
daz ich von iwer lere so wol getrvnken han.
mir ist noch geschenket vil selten bezzer win
lebe ich deheine wile ich sol iv immer wege sin.
do die andern daz gehorten daz ez in dvhte guot
do wart ir michels mere die trvnken ouch daz bluot.
da von gewan vil krefte ir etlichez lip
des engalt an lieben frivnden sit vil wetlichez wip.
daz fivr viel genote vf si in den sal
do læiten sis mit schilten von in hintze tal.
der ravch vnd ouch die hitze in taten beidiv we
ich wen so grozer iamer an helden immer mer erge.
do sprach von tronge hagene stet zuo des sales want
lat niht die brende vallen vf iwer helm bant.
tret si mit den füezen tiefer in daz bluot
ez ist ein vbel hochzit die vns div kvniginne tuot.
in so getanem læide in doch der naht zeran
noch stuont vor dem hvse der chüene spilman.
vnd hagen sin geselle gelæint vber rant
si warten schaden mere von den vz ezeln lant.
do sprach der videlere nv ge wir in den sal
so wenent des die hvnen daz wir sin vber al.
tot von dirre quale div an vns ist getan
si sehent vns noch begegene in strite ir eteslichen gan.
do sprach von bvrgonden gyselhers daz kint
ich wenez iagen welle sich hebet ein chüeler wint.
nv laz vns got von himel noch lieber zit geleben
vns hat min swester kriemhilt ein arge hohgezit geben.
do sprach aber æiner ich chivse nv den tack
sit daz bezzer wesen niene mach.
so wafent ir ivch helde gedenket an den lip
ia chvmt vns aber schiere des kvnich ezeln wip.
der wirt wolde wenen die geste weren tot
von ir arbeite vnd von des fivrs not.
do lebt ir noch dar inne sehs hvndert küener man
daz nie kvnich deheiner bezzer degene gewan.
der ellenden hüete het wol ersehen
daz noch die geste lebten swie vil in was geschehen.
ze schaden vnd ze leide den herren vnd ir man
man sach si wol gesvnde noh in dem gademe gan.
man sagte kriemhilt ir were vil genesen
do sprach div kvniginne daz mohte nimmer wesen.
daz ir deheiner lebte von des fivrs not
ich wil des baz getrowen daz si alle ligen tot.
noch genesen gerne die fvrsten vnde ir man
ob noch ieman wolte genade an in began.
des enchvnden si niht vinden an den von huone lant
do rachen si ir sterben mit vil williger hant.
des tages wider morgen grüezen man inbot
mit hertem vrlivge des chomen helde in not.
do wart zuo in geschozzen vil manich starcker ger
sich werten riterliche die rechen chüen vnd her.
dem ezeln gesinde erweget was der muot
daz si wolten dienen daz kriemhilt guot.
dar zuo si wolden leisten daz in der kvnich gebot
da muose maniger schiere von in kiesen den tot.
von geheize vnd ouch von gabe man mohte wunder sagen
si hiez golt daz rote dar zuo mit schilden tragen.
si gab ez swer sin ruochte vnd ez wolte enphan
iane wart nie grozer solden vf viende mer getan.
ein michel teil der rechen dar zuo gewafent gie
do sprach der chüene volker wir sin et aber hie.
ich gesach vf vehten nie helde gerner chomen
di daz golt des kvniges vns ze vare hant genomen.
do riefen ir genüege naher helde baz
daz wir da svln verenden nv tuon bizite daz.
hie belibet niemen wan der doch sterben sol
do sach man schier in schilde stechen geschvzze vol.
waz mag ich sagen mere wol zwelf hvndert man
di versuochten ez vil sere wider vnd dan.
do chvlten mit den wunden die geste wol ir muot
ezen mohte nieman scheiden des sach man fliezen da daz bluot.
von verch tief wunden des wart da vil geslagen
islichen nach den frivnden horte man do klagen.
die biderben stvrben alle dem richem chvnige her
des heten holde mage nach in grozlichiv ser.
aventivr wie der marchgrave ruodeger erslagen wart
ez heten die ellende wider morgen guot getan.
wine der gotlinde chom zehove gegan.
do sach er beidenthalben div grozlichen ser
daz weinte innechliche der vil getriwe rüedeger.
so we mich sprach der reke daz ich den lip gewan
daz disen grozen iamer chan niemen vnderstan.
swie gern ichz friden wolde der kvnich tvt ez niht
wand er der sinen læide ie mer vnd mer gesiht.
do sant an dietriche der guote rüedeger
ob siz noch chvnden wenden an dem kvnige her.
do enbot im der von berne wer moht ez vnderstan
ez enwil der kvnich ezel nieman schaiden lan.
do sach ein küene recke rüedergern stan
mit wæinvnden ougen vnt hetez vil getan.
der sprach zer chvniginne nv seht ir wie er stat
der doch gewalt den mæisten hie bi ezeln hat.
vnt dem ez allez dienet livt vnd lant
wie ist so vil der bvrge an rüedeger gewant.
der er von dem kvnige vil manige haben mach
er sluoch in disem stvrme noch nie loblichen slach.
mich dvncket er ruoche wie ez hier vmbe gat
sit daz er den vollen nach sinen willen hat.
man giht im er si chüener danne ieman mvge sin
daz ist in disen sorgen worden loslichen schin.
mit trvrigem muote der vil getriwe man
den er daz reden horte der helt der blichte in an.
er gedaht dv solt ez arnen dv gihst ich si verzagt
dv hast div dinen mere ze hove ze lvte gesagt.
die fvest begvnder twingen do lief er in an
vnd sluoch so chreftichliche den hiuonischen man.
daz er im vor den füezen lack vil schiere tot
do waz aver gemeret des kvnich ezeln not.
hin dv zage mere sprach do rüedeger
ich han doch genuoge leit vnd herzen ser.
daz ich hie niht envihte zwev wizzet dv mir daz
ia wer ich den gesten von grozen schvlden gehaz.
vnd allez daz ich mohte daz het ich getan
niwan daz ich die reken her gefüeret han.
ia was ich ir gelæite in mines herren lant
des ensol mit in niht striten min vil ellendes hant.
do sprach zem marcraven ezel der kvnich her
wie habt ir vns geholfen vil edel rüedeger.
wan wir so vil der væigen hie ze lande han
wir bedvrfen ir niht mere ir hapt vil vbel getan.
do sprach der ritter edele ia beswart er mir den muot
vnd hat mir geitewizet ere vnd guot.
des ich von dinen handen so vil han genomen
daz ist dem lvgenere ein tæil ze vnstaten komen.
do kom div kvniginne vnd het ez ouch gesehen
daz von des heldes zorne dem hevne waz geschehen.
si klagt ez vngefuoge ir ougen wurden naz
si sprach zuo rüedegere wie habe wir verdienet daz.
daz ir mir vnt dem kvnige meret vnser leit
nv habt ir edel rüedeger vns allez her geseit.
ir woldet dvrch vns wagen die ere vnd daz leben
ich hort iv vil der reken den bris vil grozlichen geben.
ich mane iv der genaden vnd ir mir hant gesworn
do ir mir zuo ezeln rietet riter vz erkorn.
daz ir mir woldet dienen vntz an vnser æines tot
der wart mir arm wibe nie so grozlichen not.
daz ist ane lavgen ich swuor iv edel wip
daz ich dvrch ivch wagte die ere vnd ouch den lip.
daz ich die sele flieze des han ich niht gesworn
zuo dirre hochgezite bat ich die fvrsten wol geborn.
si sprach gedenke rüedeger der grozen triwe din
der stete vnd ouch der eide daz dv den schaden min.
immer woldest rechen vnd elliv minev læit
do sprach der margrave ich han iv e selten iht verseit.
ezel der riche flegen ouch began
si bvten sich zefuoze bæide fvr den man.
den edeln margraven vmmuotes man do sach
der vil getriwe reke harte iemerkliche do sprach.
owe mich gotes armen daz ich ditz gelebt han
aller miner eren der muoz ich ab stan.
triwen vnd zvhte der got an mir gebot
owe got von himel daz mihs niht wendet der tot.
swelhs ich nv laze vnd daz ander began
so han ich boeslich vnd vil vbel getan.
laz aber ich si bæide mich schendet elliv diet
nv ruoche mich bewisen der mir zelebene geriet.
do baten si genote der kvnich vnd ouch sin wip
des muosen sider reken fliezen den lip.
von rüedegers hende da ouch der helt erstarp
ir mvgt daz hie wol hoern daz er vil iæmerchlichen warb.
er weste schaden gewinnen vnd vngefuogiv læit
er hete dem kvnige vil gerne verseit.
vnd ouch der kvniginne vil sere vorht er daz
ob er ir æinen slüege div werlt trüege im darvmbe haz.
do sprach zuo dem kvnige der vil küene man
her kvnich nv nemt hin widere swaz ich von iv han.
daz lant mit den bvrgen der sol mich niht bestan
ich wil vf minen füezen in daz ellende gan.
do sprach der chvnik ezel wer hvlfe danne mir
daz lant zuo den livten daz gibich allez dir.
daz dv mich rechest rüedeger an den vinden min
dv solt ein kvnich gewaltich bi neben ezeln sin.
do sprach aber rüedeger wie sol ichs ane van
hæim ze minem hvse ich si geladen han.
trincken vnd spise ich in güetlichen bot
vnt gab im mine gabe wie sol ich raten in den tot.
div livte wenent lihte daz ich si verzagt
deheinen minen dienst han ich in versagt.
den vil edeln fvrsten vnt ouch ir man
ouch riwet mich div frivntschaft die ich mit in geworben han.
giselher dem degene gab ich die tohter min
si kvnde in dirre werlde niht baz verwendet sin.
vf zvht vnd ouch vf ere vf triwe vnd vf guot
ich gesach nie kvnich ivngen so rehte tvgenlichen gemuot.
do sprach aber kriemhilt vil edel rüedeger
nv la dich erbarmen vnser beider ser.
min vnd ouch des kvniges gedenche wol daran
daz nie wirt dehæiner so læide geste mer gewan.
do sprach der margrave wider daz edel wip
ez muoz hivte gelten der rüedegers lip.
swaz ir vnd ouch min herre mir liebes hapt getan
darvmbe muoz ich sterben daz chan niht langer bestan.
ich weiz wol daz noch hivte min bvrge vnd och min lant
iv müezen leidich werden von ir etesliches hant.
ich bevilhe iv vf genade min wip vnd miniv kint
vnd ouch die vil ellenden die ze bechelaren sint.
nv lon dir got rüedeger sprach der kvnich do
er vnd div kvniginne si wurden bæidiv vro.
vns svln dine lvte vil wol enpholhen wesen
ouch trowe ich minem heile daz dv maht selbe wol genesen.
do liez er an die wage sele vnd lip
do begvnde wæinen daz ezeln wip.
er sprach ich muoz iv læisten als ich gelopt han
owe der minen frivnde die ich vngerne hie bestan.
man sach in von dem kvnige vil trovrichlichen gan
do vant er sine reken vil nahen bi im stan.
er sprach ir svlt ivch waffen alle mine man
die küenen bvrgonden die muoz ich leider bestan.
si hiezen balde springen da man ir gewaffen vant
ez der helm were od des schildes rant.
von ir ingesinde wart ez in dar getragen
seid horten leidiv mere die stolzen ellende sagen.
gewaffent wart der rüedeger mit fvmf hvndert man
dar vber zwelf reken sach man mit im gan.
die wolten pris erwerben in des stvrmes not
si enwessen niht der mere daz in so nahent der tot.
do sach man rüedegere vnder helme gan
ez truogen swert div scharpfen des margraven man.
dar zuo vor ir handen die liehte schilde bræit
daz sach der videlere ez waz im grozlichen læit.
do sach der ivnge giselher sinen sweher gen
mit vf gebvnden helm wie moht man do versten.
waz er da mit mæinte niwan allez guot
des wart der kvnich edel so rehte froelich gemuot.
nv wol mich solher frivnde sprach giselher der degen
die wir han gewunnen nv vf disen wegen.
wir svln vil wol geniezen mines wibes hie
mir ist liep vf min triwe daz ie der heirat ergie.
ich wæiz wes ir ivch troestet sprach der spileman
wa saht ir ie dvrch suone so manigen helt gan.
mit vf gebvnden helmen die truogen swert in der hant
an vns wil dienen rüedeger sein bvrge vnd siniv lant.
e daz der videlere die rede do vol sprach
rüedegern den edeln man vor dem hvse sach.
sinen schilt den guoten den satz er fvr den fuoz
do muos er sinen frivnden versagen dienst vnd gruoz.
der edel margrave rief do in den sal
ir chuone nybelvnge nv wert ivch vber al.
ir soldet min geniezen nv engeltet ir min
e do war wir frivnde der triwe wil ich ledich sein.
do erschrahten dirre mere die nothaften man
wan ir deheiner fröude nie da von gewan.
daz mit im wolde striten dem si da waren holt
si heten von veinden vil michel arbeit gedolt.
nv ne welle got von himel sprach gvnther der degen
daz ir ivch genaden svlt an vns bewegen.
vnd der vil grozen triwe der wir doch heten muot
ich wil iv des getrouwen daz ir ez nimmer getuot.
iane mag ichz niht gelazen sprach der küene man
ich muoz mit iv striten wan ichs gelobt han.
nv wert ivch chüene helde so lieb iv si der lip
mich woltez niht erlazen des chvnich ezeln wip.
ir widersagt vns nv zespate sprach der kvnich her
nv muoz iv got vergelten vil edel rüedeger.
trìwe vnd minne die ir vns hapt getan
ob ir ez an dem ende woldet guotlicher lan.
wir soltenz immer dienen daz ir vns hapt gegeben
ich vnt mine mage ob ir vns liezet leben.
der herlichen gabe do ir vns brahtet her
in ezeln lant zen hevnen des gedenchet vil edel rüedeger.
wie wol ich iv des gvnde sprach rüedeger der degen
daz ich iv mine gabe mit vollen solde geben.
also willechliche als ich des hete wan
sone wurde mir darvmbe nimmer schelten getan.
erwindet edel rüedeger sprach do gernot
wan ez wirt deheiner gesten nie erbot.
so rehte minnechlichen als ir vns hapt getan
des svlt ir wol geniezen ob wir bi leben bestan.
daz wolde got sprach rüedeger vil edel gernot
daz ir ze rine wert vnd ich were tot.
mit etlichen eren seid ich iv sol bestan
ez wart an ellenden von frivnden noh nie wirs getan.
nv lone iv got her rüedeger sprach do gernot
der vil richen gabe mich riwet iwer tot.
sol an iv verderben so tvgentlicher muot
hie trag ich iwer waffen daz ir mir gabt helt guot.
daz ist mir nie geswichen in aller dirre not
vnder sinen eken lit manich riter tot.
ez ist lvter vnd stete herlich vnd guot
ich wene so riche gabe ein reke nimmer mer getuot.
vnde welt ir niht erwinden ir welt zuo vns gan
slaht ir mir iht der frivnde die ich hinne han.
mit iwer selbes swerte nim ich iv den lip
so riwet ir mich rüedeger vnd iwer herlichez wip.
daz wolde got her gernot vnd meht ez ergan
daz aller iwer wille were hie getan.
vnd daz genesen were iwer frivnde lip
ia sol iv wol getruowen beidiv mit tohter vnde min wip.
do sprach von bvrgonden der schoenen uoten kint
wie tuot ir so her rüedeger di mit mir komen sint.
die sint iv alle wege ir griffet vbel zuo
die iwer schoene tohter welt ir verwitwen ze fruo.
swenne ir vnd iwer reken mit strite mich bestat
wie reht vnfrivntliche ir daz schinen lat.
daz ich iv wol getrvwe fvr alle ander man
da von ich ze wibe iwer tohter mir gewan.
gedenchet iwer triwen vil edel kvnich her
gesende iv got von hinne so sprach rüedeger.
lat die ivnchvrowen niht engelten min
dvrch iwer selber tvgende so ruochet ir genedich sin.
daz tet ich billich sprach giselher daz kint
die hoehen mine mage di noch hier inne sint.
svln die von iv sterben so muoz gescheiden sin
div vil stete frivntschaft zuo dir vnd der tohter din.
nv muoz vns got genaden sprach der küene man
do huoben si die schilde also si wolden dan.
striten zuo den gesten in kriemhilt sal
do rief vil lvte hagene von der stiege hin zetal.
belibet ein wile vil edel rüedeger
also sprach do hagen wir wolden reden mer.
ich vnd mine herren als vns des twinget not
waz mack gehelfen ezeln vnser ellender tot.
ich sten in grozen sor gen sprach aber hagne
den schilt den mir vrouwe gotlint gab zetragene.
den habent mir die hevnen zerhouwen von der hant
ich füert in frivntliche in daz ezeln lant.
daz des got von himel ruochen wolde
daz ich schilt so guoten noch tragen solde.
so den dv hast vor hende vil edel rüedeger
so bedorfte ich in dem stvrme deheiner halsperge mer.
vil gerne wer ich dir guot mit minem schilde
getoerst ich drin gebieten vor kriemhilde.
doch nim dv in hin hagen vnd trag in an der hende
hey soldestv in füern in der bvrgonden lant.
do er im so willechlichen den schilt ze geben bot
do wart genuoger ovgen von heizen trehen rot.
ez waz div leste gabe die sider immer mer
bot deheinem degene von bechlarn rüedeger.
swie grimme hagen were vnt swie zornich gemuot
ia erbarmet im div gabe die der helt guot.
bi sinem lesten ziten so nahen het getan
vil manich riter edel mit im trvren began.
nv lone in got von himel vil edel rüedeger
ez wirt iwer geliche deheiner nimmer mer.
der ellenden reken so herlichen gebe
so sol daz got gebieten daz iwer tvgende immer lebe.
so we mich dirre mere so sprach aber hagene
wir heten ander swere so vil zetragene.
svl wir mit frivnden striten daz si got geklæit
do sprach der marchgrave daz ist mir innechliche læit.
nv lon ich iv der gabe vil edel rüedeger
swie halt gæin iv gebaren dise reken her.
daz nimmer ivch gerüeret mit strite hie min hant
ob ir si alle slüeget die von bvrgonden lant.
des neig im mit zvhten der guote rüedeger
si wæinten allenthalben daz disiv herzen ser.
niemen scheiden chvnde daz waz ein michel not
vater aller tvgende lag an rüedegere tot.
do sprach von dem hvse volker der spileman
sit min geselle hagen den vride hat getan.
den svlt ir also stete haben von miner hant
daz hapt ir wol verdienet do wir komen in daz lant.
vil edel marchgrave ir svlt min bote sin
dise rote bovge gab mir div margravin
daz ich si tragen solde hochgezit.
die mvgt ir selbe schowen daz ir dez min gezivge sit.
daz wolde got der riche sprach do rüedeger
daz iv div margravinne noch solte geben mer.
div mer sag ich gerne der trivtinne min
gesihe ich si gesvnder des svlt ir ane zwifel sin.
als er im daz gelobte den schilt huop rüedeger
des muotes er ertobte do enbæit er da niht mer.
do lief er zuo den gesten einem degen gelich
manigen slach vil swinden sluoch der margrave rich.
die zwene stuonden hoher volker vnd hagene
wan ez im e gelobten die zwene degene.
noch vant er als chüenen bi den tvren stan
daz rüedeger des strites mit grozen sorgen began.
dvrch mort rechen willen so liezen si dar in
gvnther vnd gernot si heten helde sin.
do stuond hoher giselher zwar ez waz im læit
er versach sich noch des lebens da von er rüedegern mæit.
do sprvngen zuo den veinden des margraven man
man sach si nach ir herren vil tvgentlichen gan.
div snidvnde wafen si truogen an der hant
des brast da vil der helm vnd manich herlicher rant.
do sluogen die vil müeden vil manigen swinden slach
den von bechelaren der eben vnt tiefe wack.
dvrch die vesten ringe vast vntz vf daz werch
si taten in dem stvrme div vil herlichen werch.
daz edel ingesinde waz nv chomen gar dar in
volker vnd hagen die sprvngen balde da hin.
si gaben fride nieman wan dem æinem man
von ir bæider hende daz bluot nider dvrch helme ran.
wie rehte gremliche vil swerte drinne erklanch
vil der schilt spange zuo den slegen spranch.
der ræis vz ir schilt stæine nider in daz bluot
si vahten also grimme daz manz nimmer mer getuot.
der vogt von bechelern gie wider vnde dan
also der mit ellen in stvrme werben kan.
dem tet des tages rüedeger harte wol gelich
daz er ein rekhe were vil chüene vnd lobelich.
hie stuonden dise reken gvnther vnd gernot
si sluogen in dem strite vil manigen helt tot.
giselher vnd dancwart die zwene ez ringe wach
des frvmten si vil manigen hintz vf den ivngisten tack.
vil wol zaigte rüedeger daz er waz starke genuoch
chuonen vnde wol gewafent hey was er helde sluoch.
daz sach ein bvrgonde zorns was im not
da von begvnde nahen des edeln rüedegers tot.
gernot der starcke den helt den rief er an
er sprach zem margraven ir welt mir miner man.
niht genezen lazen vil edel rüedeger
daz müet mich ane maze ich chans niht angesehen mer.
nv mag iv iwer gabe wol ze schaden chomen
sit ir mir miner frivnde hapt so vil benomen.
nv wendet ivch her vmbe vil edel chüene man
iwer gabe wirt verdienet so ich iz aller hoehste chan.
e daz der margrave zuo im vol chome dar
des muosen liehte ringe werden misse var.
do sprvngen zuo ein ander die eren gernde man
ir ietweder schermin fvr starche wunden began.
ir swert so scharpsch waren sine chvnde niht gewegen
so sluoch gernoten rüeger der degen.
dvrch flins herten helm daz nider floz daz bluot
daz vergalt im sere der riter chüen vnd guot.
die rüedegers gabe an hende er hoeher wack
swie wunt er wer zem tode er sluog im einen slach.
dvrch den schilt vil guoten vntz vf div helm gespan
da von muos ersterben do der gotlinden man.
ia wart nie wirs gelonet so richer gabe mer
do vielen beide erslagne gernot vnd rüedeger.
gelich in dem stvrme von ir beider hant
alrest erzvrnde hagne do der den grozen schaden bevant.
do sprach der von tronge ez ist vns vbel chomen
wir haben an in bæiden so grozen schaden genomen.
den wir nimmer vber winden ir livt vnd ouch ir lant
die rüedegeres helde sint vnser ellenden phant.
owe mich mines bruoder der tot ist hie gefrvmt
waz mir der leiden mere ze allen ziten chvnt.
ouch muoz mich immer riwen der edel rüedeger
der schade ist beidenthalben vnd div grozlichen ser.
do der ivnge giselher sach sinen bruoder tot
die do dar inne waren die muosen liden not.
der tot der suochte sere da sin gesinde was
der von bechelarn do langer einer niht genas.
gvnther vnd giselher vnd ouch hagene
dancwart vnd volker die guoten degene.
die giengen da si fvnden ligen die zwene man
do wart da von den helden mit iamer wainen began.
der tot vns sere rovbet sprach giselher daz chint
nv lazet iwer wainen vnt ge wir an den wint.
daz vns die ringe erchuolen vns strit müeden man
ia wen vns got hie langer niht zelebene gan.
den sitzen disen læinen sach man manigen degen
si waren aber müezich da warn tot gelegen.
die rüedegers helde zergangen waz der doz
so lange wert div stille daz sin ezeln verdroz.
owe dirre dienste sprach des chvniges wip
dine sint niht so stete daz vnser veinde lip.
müege des engelten von rüedegeres hant
er wil si wider bringen in der bvrgonde lant.
waz hilfet chvnich ezel daz wir getæilet han
mit im swaz er wolde der helt hat missetan.
der vns da solde rechen der wil der suone pflegen
des antwurt ir do volker der vil zierliche degen.
der rede enist so niht leider vil edels kvniges wip
getoerst ich heizen liegen alsvs edeln lip.
so het ir tievelichen an rüedeger gelogen
er vnt die sine degene sint ander suone gar betrogen.
er tet so willechliche daz im der kvnich gebot
daz er vnt sin gesinde ist hie gelegen tot.
nv seht al vmbe kriemhilt wem ir nv gebieten welt
iv hat vntz an den ende gedienet rüedeger der helt.
welt ir daz niht gelouben man sol ivchs sehen lan
dvrch ir herzen sere so wart duo daz getan.
man truoch den helt verhouwen da in der kvnich sach
den ezeln degenen so rehte leide nie geschach.
do si den margraven toten sahen tragen
ez enchvnde ein schriber gebriefen noh gesagen.
die manigen vngeberde von wiben vnd ouch von man
div sich von herzen iamer alda zeigen began.
der ezeln iamer der wart also groz
als eines lewen stimme der riche kvnich erdoz.
mit herzem leide wuoffe alsam tet ouch sin wip
si chlagten vngefuoge des guoten rüedegers lip.
wie hern dietriches man alle erslagen wrden.
do hort man allenthalben iamer also groz
daz palas vnd tvrne von dem wuof erdoz.
do hort ez och von berne ein dietriches man
dvrch disev starchen mere wie balde er gahen began.
do sprach er zuo dem fvrsten hoert min her dietrich
swaz ich noch her gelebt han so rehte vnmvgelich.
gehort ich klagen nie mere als ich nv han vernomen
ich wene der kvnich selbe ist zuo der hohgezite chomen.
wie mehtens anders alle haben solhe not
der kvnich do kriemh' ir einez daz ist tot.
von den chüenen gesten dvrch ir nit gelegen
ez wæinet vngefuoge vil manich zierlicher degen.
do sprach der vogt von berne mine vil liebe man
nv gahet niht zesere swaz hie hant getan.
die ellenden reken des gat in michel not
vnd lat si des geniezen daz ich in minen fride enbot.
do sprach der chüene wolfhart ich wil dar gan
vnd wil der mere vragen was si hant getan.
vnd wilz iv sagen denne vil lieber herre min
als ichs dort ervinde waz div klage mvge sin.
do sprach der herre dietrich swa man zorns sih versiht
ob vngefüegiv vrage danne da geschiht.
daz betrüebet reken lihte ir muot
ichen wil niht wolfhart daz ir die vrage tuot.
do bat helpfriche balde dar gan
vnd hiez daz ervinden an ezeln man.
oder an den gesten waz mere da geschehen
do het man von livten so grozen iamer nie gesehen.
der bote begvnde vragen waz ist hie getan
do sprach æiner drvnder da ist vil gar zergan.
swaz wir frevden heten in der hevnen lant
hie ligt erslagen rüedeger von der bvrgonde hant.
die mit im dar in chomen der ist einer niht genesen
do enchvnde helpfriche nimmer leider wesen.
ia gehoert er mere so rehte vngerne nie
der bote ze dietriche vil sere wainende gie.
waz hapt ir vns erfvnden sprach do dietrich
wie wæinet ir so sere degen helpfrich.
do sprach der edel reke ich mag wol balde klagen
den guoten rüedegere hant die bvrgonde erslagen.
do sprach der helt von berne des sol niht wellen got
daz wer ein starchiv rach vnd och des tievels spot.
wa mit het rüedeger anin daz versolt
ia ist mir daz wol chvnt er ist den ellenden holt.
dez antwurte wolfhart vnd heten siz getan
so solt ez in allen an daz leben gan.
ob wir inz vertrüegen des wer wir geschant
ia hat vns vil gedienet des guoten rüedegeres hant.
der vogt der amelvnge hiez ervarn baz
vil harte seneliche er inein venster saz.
do bat er hilprande zuo den gesten gan
daz er an in erfüere waz da wer getan.
der stvrm chüene reke maister hilprant
weder shilt noch waffen truog er ander hant
er wolde insinen zvhten zuo den gesten gan.
von siner swester chinde wart im ein strafen getan
do sprach der grimme wolfhart vnd welt ir dar blozer gan.
so mag ez an ein schelten nimmer wol gestan.
so müezet ir lesterliche tuon die widervart.
choemt ir dar gewafent daz ir eteslicher wol bewart
do garte sich der wise dvrch des tvmben rat
e daz ers inne wurde do warn in ir wat.
alle dietriches reken vnd truogen swert ein der hant.
dem helde waz ez leide vil gerne het erz erwant.
er vragte war si wolden wir wellen mit iv dar
waz ob von tronge hagene deste wirs getar.
gein iv mit spotte sprechen des er wol chan gephlegen
do er daz gehorte do gestuont inz der degen.
nv sach der chüene volker wol gewaffent gan
die reken von berne die dietriches man.
begvrtet mit den swerten si truogen shilt enhant
er sagt ez sinen herren vzer bvrgonde lant.
do sprach der videlere ich sihe dort her gan
so rehte veintliche die dietriches man.
gewafent vnder helme si wellent vns bestan
ich wen ez an daz vbel vns ellenden welle gan.
in den selben ziten chom och hildeprant
do satzter fvr die füeze sines schildes rant.
er begvnde fragen die gvnthers man
owe ir guote helde waz het iv rüedeger getan.
mich hat min her dietrich herzuo iv gesant
ob erslagen hete iwer deheines hant.
den edeln marchgraven als vns daz ist geseit
wir chvnnen niht vber winden div vil grozlichen leit.
do sprach von tronge hagne daz mer ist vngelogen
wie wol ich iv des gvnde het iv der bote betrogen.
dvrch rüedegeres liebe daz lebte noch sin lip
den immer müegen wæinen bæidev man vnd wip.
do si daz reht erhorten daz er wære tot
do klagten in die reken ir triwe in daz gebot.
den dietriches reken den sach man trehne gan
vber bart vnd vber chinne in was vil læit getan.
der herzoge vzer berne sigestap do sprach
nv hat gar æinende genomen der gemach.
den vns hie fuogtte rüedeger nah vnsern læiden tagen
fröude ellender diete lit von iv helden hie erslagen.
do sprach von amelvnge der degen wolfwin
vnd ob ich hivte sehe tot den vater min
mir enwurde nimmer leider denn vmbe sinen lip
owe wer sol nv troesten des guoten marchgraven wip.
do sprach in zorns muote der degen wolfhart
wer wiset nv die reken so manige hervart.
also der marchgrave vil dike hat getan
owe vil edel rüedeger daz wir dich svs vlorn han.
wolfbrant vnd helfrich vnd ouch helmnot
mit allen irn frivnden si wæinten sinen tot.
vor sivften mohte vragen niht der mere hilprant
er sprach nv tuot ir degene dar nach min herre her hat gesant.
gebt vns rüedegern also toten vz dem sal
an dem gar mit iamer lit vnser fröuden val.
vnd lat vns anim dienen daz er ie hat getan
an vns vil groze triwe vnd an ander manigen man.
wir sin ouch ellende also rüedeger der degen
wes lazet ir vns biten lat in vns after wegen.
tragen daz wir nach tode loenen noh dem man
wir heten ez vil billich bi sinem lebene getan.
do sprach der kvnich gvnther nie dienst wart so guot
so den ein frivnt frivnde nach dem tode tuot.
daz hiez ich stete triwe swer die kan began
ir loenet im von schvlden er hat iv liebe getan.
wie lange svl wir flegen sprach wolfhart der degen
sit vnser trost der beste von iv ist tot gelegen.
vnd wir sin læider mere megen niht gehaben
lat vns in tragen hinne da wir den reken begraben.
des antwurte im volker niemen iv in git
nv nemt in in dem sale da der degen lit.
mit starch wunden gevallen in daz bluot
so ist ez ein voller dienst den ir hie rüedegere tuot.
do sprach der chüene wolfhart got weiz wol her spilman
ir dvrft vns niht raitzen ir hapt vns vbel getan.
trost ich vor minem herren so chomet irs in not
des müeze wirz lazen wan er vns striten hie verbot.
do sprach der videlere der vorht ist alle ze vil
swaz man im verbivtet ders allez lazzen wil.
daz chan ich niht geheizen rehtes heldes muot
die rede dvhte hagen von sinem hergesellen guot.
dez lat iv niht gelangen sprach aber wolfhart
ich entrihte iv so die saiten swenn ir die wider vart.
ritet gein rine daz irs wol mvget sagen
iwer vber muote mag ich mit eren niht vertragen.
do sprach der videlere swenne ir die sæiten min
verirret guoter doene der iwers helm schin.
muoz vil trüebe werden von der minen hant
swie aber ich gerite in der bvrgvnde lant.
do wolt er zuo im springen wan daz in niht enlie
hildebrant sin oechæim in vaste ze im gevie.
ich wene dv woldest wüeten dvrch dinen tvmben zorn
mines herzen hvlde dv hætest immer mer verlorn.
lat ab den lewen maister er ist so grimme gemuot
chvmt er mir zen handen sprach volker der degen guot.
het ir die werlt alle mit siner hant erslagen
ich slahe in daz erz wider nimmer mere darf gesagen.
des wart vil sere erzvrnet der bernære muot
den shilt gervchte wolfhart ein sneller helt guot.
alsam ein lewe wide lief er vor in dan
im wart ein gehez volgen von sinen frivnden getan.
swie weiter sprvnge er pflege fvr des sales want
doch ergaht in vor der stiege der alte hildebrant.
er wolt in vor im niht lazen chomen in den strit
si fvnden daz si suochten an den ellenden sit.
do sprach zuo hagen maister hilbrant
div swert man hoert erklingen an ir bæider hant.
si waren sere erzvrnet daz moeht man chiesen sint
von ir zwaier swerte gie der fivr rote wint.
die wurden do gescheiden in des strites not
daz taten die von berne als in ir chraft gebot.
zehant do maister hildebrant want von hagen dan
do lief der starche wolfhart den chüenen volkern an.
er sluoch den videlere vf den helme guot
daz des swertes ecke vntz vf die spange wuot.
daz vergalt mit ellen der chüene spileman
do sluoch wolfharten daz er stieben began.
dez fivrs vz den ringen hiuwen si genuoch
haz ir islicher dem andern truoch.
die shiet do von berne der degen wolfwin
ob ez ein helt niht were daz chvnde nimmer gesin.
gvnther der degen mit vil williger hant
enphie die helde mere von amelvnge lant.
giselher der herre die liehten helm vaz
der frvmt er da vil manigez von bluote rot vnd naz.
danchwart hagen bruoder waz ein grimmich man
swaz er da vor instrite hete getan.
den ezeln reken daz waz gar ein wint
nv vaht vil tobliche des chüenen aldrianes chint.
ritschart vnd gerbart helpfrich vnd wicharat
die heten in manigen stvrm selten sich gespart.
des brahten si wol inne die gvntheres man
do sach man wolfprande instrite herlichen gan.
do vaht alsam er wuote der alte hildebrant
vil der guoten recken vor wolfhartes hant.
mit tode muose vallen von swerten in daz bluot
svs rachen rüedegern die reken chüene vnde guot.
do vaht der herre sigstap als im sin ellen riet
hei waz er im dem strite der guoten helm vershriet.
den sinen veinden dietriches swester svn
er chvnde in dem stvrme nimmer bezzers niht getuon.
volker der starche do er daz er sach
daz sigestap der chüene den bluotigen wach.
hei vz herten ringen daz waz dem helde zorn
er sprach im hin engegne do hete sigestap verlorn.
von dem videlere vil schiere daz leben
er begvnde im siner chvnste alsolhen teil da geben.
daz er von sinem swerte muose ligen tot
daz rach der alte hildebrant als im sin ellen daz gebot.
owe liebes herren sprach maister hildebrant
der hie leit erstorben vor volkers hant.
nvne sol der videlere lenger niht genesen
hildebrant der chüene wie chvnde er grimmiger sin gewesen.
do sluog er volkern daz im div helmbant
stvben allenthalben zuo des salez want.
von helm vnd och von schilte den chüenen spileman
da von der starche volker do den ende da gewan.
do drvngen zuo dem strite die dietriches man
si sluogen daz die ringe vil verre dreten dan.
vnt daz man ort der swerte vil hohe fliegen sach
si holten vz den helmen den heiz fliezenden bach.
do sach von tronge hagen volkern tot
daz waz zer hochgezite sin aller groestiv not.
die er da het gewunnen an mag vnd och an man
owe wie harte hagen den helt do reken began.
nv ensol sin niht geniezen der alte hildebrant
min helfe lit erslagen von des heldes hant.
der beste hergeselle den ich ie gewan
den schilt den rvchter hoher do gie er howende dan.
helpfrich der starcke danchwarten sluoch
gvnther vnd giselher den waz ez leid genuoch.
do si in vallen sahen in der starchen not
er het mit sinen handen wol vergolten sinen tot.
die wile gie och wolfhart beidiv wider vnd dan
allez howende die gvntheres man.
er waz die driten chere nv chomen dvrch daz wal
da viel vor sinen handen vil manich reke zetal.
do rief der herre giselher wolfharten an
owe daz ich so grimmen veint ie gewan.
edel riter chüene nv wendet gein in
ich wil ez helfen enden ez mak niht anders gesin.
ze giselher cherte wolfhart in den strit
do sluoch ir ietweder vil manige wunden wit.
so rehte chreftichliche er zuo dem chunige dranch
daz imz bluot vndern füezen al vbers houbet spranch.
mit swinden slegen grimme der shoenen uoten kint
enphie wolfharten den chüenen helt sint.
swie starcke der degen were er chvnde niht genesen
ezn dorft chvnich so ivnger nimmer chüener sin gewesen.
do sluog er wolfharten dvrch eine brvnne guot
daz im von der wunde nider schoz daz bluot.
er wunte zuo dem tode den dietriches man
ez het an einen reken zware niemen getan.
also der chüene wolfhart der wunden do enphant
den schilt den liez er vallen hoher an der hant.
huop er ein starckez wafen daz waz sharpf genuoch
durch helm vnd dvrch ringe der helt do giselhern sluoch.
si heten bede an einander den grimmen tot getan
do enlebt och nv niht mere der dietriches man.
hildebrant der alte wolfharten vallen sach
ich wene im vor sinem tode so rehte leide nie geschach.
do waren gar erstorben die gvnthers man
vnd ouch die dietriches hildebrant waz gegan.
da wolfhart waz gevallen nider in daz bluot
er vmbe sloz mit armen den reken chüen vnd guot.
er wolt in vz dem hvse mit im tragen dan
er waz ein teil ze swere er muose in ligen lan.
do blichte vz dem bluote der rewnde man
er sach wol daz im gerne sin neve het geholfen dan.
do sprach der tot wunde vil lieber oehæim min
ir mvgt an disen ziten mir niht frvm gesin.
nv hüetet ivch vor hagene ia dvnchet ez mich guot
er treit insinem herzen einen grimmigen muot.
vnde ob mich mine mage nach tode wellen klagen
den nehsten vnd den besten den svlt ir von mir sagen.
daz si nach mir iht wainen daz si ane not
vor æines chvniges hande lig ich hie herlichen tot.
ich han ouch hier inne so vergolten minen lip
daz ez wol mvgen bewainen der guoten riter wip.
ob ivch dez iemen vrage so mvgt ir balde sagen
vor min eines handen lit wol hvndert erslagen.
do gedaht ouch hagen anden spileman
dem der chüene hildebrand sin leben an gewan.
do sprach er zuo dem degene ir gelt mir miniv leit
ir hapt vns hier inne erbvnnet vil maniges reken gemæit.
er sluog vf hildebrande daz manz wol vernam
palmvnge diezen den sifride nam.
hagen der vil chüene da er den helt sluoch
do werte sich der alte er waz och chüene genuoch.
der dietriches reke sluog æin wafen bræit
vf den helt von tronge daz och vil sere sneit.
do enchvnde er niht verwunden den gvnthers man
do sluog aber in hagen dvrh æine brvnne wolgetan.
do der alte hildebrant der wunden reht enphant
do vorht er schaden mere von der hagen hant.
den schilt warf vber rvkke der dietriches man
mit der starchen wunden der helt do hagen entran.
ia was nv nieman lebender al der degene
niwan die zwene aleine gvnther vnd hagene.
mit bluote gie bervnnen der alte hildebrant
er brahte læidev mere da er dietrichen vant.
do sach er trvorichlichen sitzen hie den man
der laide michels mere der fvrste do gewan.
er sach och hilbrande in siner brvnne rot
do fragt er in der mere als im div sorge gebot.
nv sagt mir maister hildebrant wie sit ir so naz
von dem verch bluote oder wer tet iv daz.
ich wene ir mit den zem hvse hapt gestriten
ich verbot ez iv so sere do het irz billich vermiten.
do sagt er sinem herren ez tet hagene
der sluog mir dise wunden in dem gadme.
do ich von dem reken wolde wenden dan
mit minem lebne ich choume dem tievel entran.
do sprach der berner vil reht ist iv geschehen
do ir mich frivntschefte den reken horet iehen.
daz ir den fride do brachent den ich in het gegeben
het ichz niht immer schaden ir soldet fliesen daz leben.
nv enzvrnet niht so sere min her dietrich
an mir vnt minen frivnden der schade ist alzerich.
wir wolden rüedegern han getragen dan
des wolden vns niht gvnnen des kvnich gvntheres man.
so we mir dirre læide ist rüedeger doch tot
den muoz ich immer chlagen dez get mir groziv not.
gotelint dev edel ist miner basen chint
ach we der arm waisen die daze bechelarn sint.
triwen vnd læides mant in do sin tot
er begvnde wainen des dem helde not.
owe der getriwer helfe die ich verlorn han
ia vber winde ich nimmer mere des kvnich ezeln man.
megt ir mir maister hildebrant div rehten mere sagen
wer der reke were der in da hat erslagen.
er sprach daz tet mit chrefte der starche gernot
vor rüedegeres handen ist ouch der het gelegen tot.
er sprach ze hildebrande nv sagt minen man
daz sich balde waffen wan ich wil dar gan.
vnd heizet mir gewinnen min liehtez wick gewant
ich selbe fragen die helde vz bvrgonde lant.
do sprach maister hildebrant wer sol zuo iv gen
swaz ir hapt der lebenden die seht ir bi iv sten.
daz bin ich alterseine die andern die sint tot
do ershrichte er dirre mere des gie im werlichen not.
wan er læit so grozez zer werlde nie gewan
er sprach vnd sint erstorben alle mine man.
so hat min got vergezzen ich armer dietrich
ich waz ein kvnich gewaltich her vnde rich.
wie chvnde ez sich gefüegen sprach aber her dietrich
daz si alle sint erstorben die helde lobelich.
von den stritmüeden die doch heten not
wan dvrch min vngelvckhe in wer noch froemde der tot.
sit daz ez min vnselde niht langer wolt entwesen
so sagt mir ist der geste noch ieman da genesen.
do sprach maister hildebrant daz weiz got nieman mer
niwan hagen alæine vnd gvnther der chvnich her.
owe lieber wolfhart sol ich dich han verlorn
so mag mich balde riwen daz ich ie wart geborn.
svgstap vnd wolfwin vnd och wolbrant
wer sol mir denne helfen in der amelvnge lant.
helpfrich der vil chüene vnd ist mir der erslagen
gerhart vnd wichart wie solde ich die verchlagen.
daz ist an minen frevden min der leste tach
owe daz vor leide nieman wol sterben mach.
av wie gvnther vnd chrimh' vnd hagen wurden erslagen.
do nam der herre dietrich selbe sein gewant
im half daz er sich wafent der alte hildebrant.
do chlagt also sere der kreftige man
daz daz hvs erdiezen von siner stimme began.
do gewan er aber wider vehten heldes muot
in grimme wart gewafent do der degen guot.
æinen schilt vil vesten den nam er an die hant
si giengen balde danne er vnd maister hildebrant.
do sprach von tronge hagene ich sihe dort her gan
den herren dietrich derwil vns bestan.
nach sinem starchen læide daz im hie ist geschehen
man sol daz hivte kiesen wem man des besten mvge iehen.
iane dvnchet sich von berne der herre dietrich
nie so starck des libes von so gremlich.
vnd wil erz an vns rechen daz im ist getan
also redet hagen ich getar in harte wol bestan.
dise rede horte dietrich vnd hildebrant
er chom da er die reken bæde stende vant.
vzen an dem hvse gelæinet an den sal
sinen schilt den guoten satzte her dietriche zetal.
in læitlichen sorgen sprach her dietrich
wie habt ir so geworben gvnther kvnich rich
wider mich ellenden waz het ich iv getan.
allez mines trostes des bin ich æine bestan.
iuch endvhte niht der volle ander grozen not
do ir vns rüedegere den helt ersluoget tot.
nv hapt ir mir erbvnnen aller miner man
iane het ich iv helden solher læide niht getan.
gedenchet an ìch selben vnd an iwer læit
tot der iwer frivnde vnd och div arbeit.
ob ez iv zieren reken beswart iht den muot
owe wie reht vnsanfte mir der tot rüedegeres tuot.
ez geschach ze dirre werlde nie manne laider mer
ir gedahtet vbel an min vnd iwer sere.
swaz ich frevden hete div ligit von iv erslagen
ia enkan ich nimmer mer die mine mage verchlagen.
iane si wir niht so schvldich sprach do hagen
ez giengen ze disem hvse die iwer degene.
gewafent wol ze flize mit æiner schar so bræit
mich dvnchet daz div mere iv niht rehte sint geseit.
waz sol ich mer gelouben mir sagt hildebrant
do mine reken gerten von amelvnge lant.
daz ir in rüedegere gebt vz dem sal
do bvtet ir niwen spoten den minen reken her zetal.
do sprach der vogt von rine si iahen wolten tragen
rüedeger von hinne den hiez ich in versagen.
ezeln ze læide vnd niht den dinen man
vntz daz do wolfhart darvmbe schelten began.
do sprach der helt von berne ez muose et also sin
gvnther chvnich edele dvrch die zvhte din.
ergetze mich der laide di mir von dir sint geschehen
vnd süene ez riter chüene daz ich dir des mege geiehen.
er gibe dich mir ze gisel do vnd din man
so wil ich behüeten so ich aller beste chan.
daz dir hie zen hevnen ieman iht entuot
dv solt an mir niht vinden niwan triwe vnd allez guot.
daz enwelle got von himel sprach do hagne
daz sich dir ergeben zwene degene.
die noch so werlichen gewafent gein dir stent
vnd noch so ledichliche vor ir vienden gent.
ir svltez niht versprechen so redet her dietrich
gvnther vnde hagne ir beide hapt mich.
so sere beswart daz herze vnd ouch den muot
vnd welt ir michs ergetzen daz irz vil billichen tuot.
ich gibe iv mine triwe vnd sicherliche hant
daz ich mit iv wider heim rite in iwer lant.
ich geleite ìch nach den eren oder ich gelige tot
vnd wil dvrch iv vergezzen der minen grozlichen not.
nv enmuotet sin niht mere sprach aber hagne
von vns enzimt daz mere niht wol zesagene.
daz sich iv ergeben zwen also chüene man
nv siht man bi iv nieman wan eine hildebranden stan.
do sprach maister hildebrant got weiz her hagne
der iv den vride bevtet mit iv ze tragne.
ez chvmt noch an die stvnde daz ir in moehtet nemen
die suone mines herren meht ir iv lazen zemen.
ia neme ich e die suone sprach aber hagne
e ich so lesterliche vz æinem gadme.
flvhe maister hildebrant als ir hie hapt getan
ich want vf min triwe ir chvndet baz gein veinden stan.
des antwurte hildebrant zweu verwizet ir mir daz
nv wer was der vf einem shilte vor dem wasgensteine saz.
do im von yspanie walther so vil der mage sluoch
och hapt ir noch ze zeigen an iv selben genuoch.
do sprach der herre dietrich daz enzimt niht helde lip
daz si svln schelten sam div alten wip.
ich verbivte iv maister hildebrant daz ir iht sprechet mer
mich ellenden rechen twinget grozlichiv ser.
lat horen sprach her dietrich reke hagne
waz ir bæide sprachet vil snelle degene.
do ir mich gewafent zuo iv sahet gan
ir iahet daz ir eine mit strite woldet mich bestan.
ia enlivgent iv dez niemen sprach hagen der degen
ich enwellez hie versuochen mit den starchen slegen.
ez si daz mir zebreste daz nybelvnge swert
mir ist zorn daz vnser beider hie ze gisel ist gegert.
do dietrich gehorte den grimmen hagen muot
den shilt vil balde zvchte der snelle degen guot.
wie balde gein im hagne von der stiegen spranch
nybelvnges swer daz guote vil lvte vf dietrich erchlanch.
do wesse wol her dietrich daz der chüene man
vil grimmes muotes were shirmen im began.
der herre von berne vor angestlichen slegen
vil wol erchant er hagen den vil zierlichen degen.
ouch vorht er balmvnge ein wafen starch genuoch
vnder wilen dietrich mit listen wider sluoch.
vntz daz er hagen mit strite doch betwanch
er sluog im eine wunden div waz tief vnd lanch.
do gedaht der herre dietrich dv bist in not erwigen
ich hans lvtzel ere solt dv tot vor mir geligen.
ich wil ez sus versvchen ob ich ertwingen chan
dich mir ze einem gisel daz wart mit sorgen getan.
den schilt liez er vallen sin sterche div waz groz
hagen von tronge mit arm er besloz.
des wart do betwungen von im der chüene man
gvnther der edel darvmbe trovren began.
hagne bant do dietrich vnd fuort in da er vant
die edel chvniginne vnd gab ir bider hant.
den chüenisten reken der ie swert getruoch
nach ir vil starchem læide do wart si vroelich genuoch.
vor liebe naig dem degne daz vil edel wip
immer si dir selich din herze vnd och din lip.
dv hast mich wol ergetzet aller miner not
daz sol ich immer dienen mich ensuome der tot.
do sprach der herre dietrich ir svlt in lan genesen
edeliv chvniginne vnd mach daz noch gewesen.
wie wol er ivch ergetzet daz er iv hat getan
er sol des niht engelten daz ir in gebvnden sehet stan.
do hiez si hagen füeren an sinen vngemach
da er lach beslozen vnd da in niemen sach.
gvnther der chvnich edel rüefen do began
war chom der helt von berne der hat mir leide getan.
do gie im hin engegene der herre dietrich
gvntheres ellen daz vil lobelich.
do enbæit och er niht mere er lief her fvr den sal
von ir beider swerten huob sich ein grozlicher schal.
swie vil der herre dietrich lange was gelobt
gvnther waz so sere erzvrnet vnd er tobt.
wan er nach starchem leide do sint veint was
man sagt ez noch ze wunder daz do her dietrich genaz.
ir ellen vnd ir sterche beide warn groz
palas vnd tvrne von ir slegen doz.
do si mit den swerten hiuwen vf die helm guot
ez het der chvnich gvnther einen herlichen muot.
sit twanch in der von berne als hagene geschach
daz bluot man dvrch die ringe dem helde fliezen sach.
von æinem starchem swerte daz truog her dietrich
do het gewert her gvnther nach mvede loblichen sich.
der herre wart gebvnden von dietriches hant
swie chvnige niene solten læiden solhiv bant.
er daht ob er si lieze den chvnich vnd sinen man
alle die si fvnden die muosen tot vor im bestan.
dietrich von berne der nam in bi der hant
do fuort er in gebvnden da er chriemhilde vant
si sprach willechomen gvnther ein helt vz bvrgonde lant
nv lone iv got chriemhilt ob mich iwer triwe des ermant.
er sprach ich solde iv nigen vil liebiv swester min
ob iwer grüezen genedichlicher mehte sin.
ich weiz ivch chvniginne so zornich gemuot
daz ir mich vnde hagen vil swachez grüezen getuot.
do sprach der helt von berne vil edels chvniges wip
ez enwart nie gisel mere so guoter riter lip.
als ich iv vrowe here an in gegeben han
nv svlt ir die ellenden min vil wol geniezzen lan.
si iach si tet ez gerne do gie her dietrich
mit wainenden ovgen von den helden loblich.
sit rach sich grimmichliche daz ezeln wip
den vz er welten degnen namsi beiden den lip.
si lie si svnder ligen dvrch ir vngemach
daz ir seit deweder den andern nie gesach.
vntz si ir bruoder hovbet hin fuor hagen truok
der chriemhilten rache wart anin beiden genuoch.
do gie div chvniginne daz si hagen sach
wie rehte veintliche si zuo dem reken sprach.
welt ir mir geben widere daz ir mir hapt genomen
so moegt ir noch wol lebende heim zuo den bvrgonden chomen.
do sprach der grimme hagne div bete ist gar verlorn
vil edeliv chvniginne ia han ich des gesworn.
daz ich den hort iht zeige die wile daz si leben
dehainer miner herren so enwirt er nieman gegeben.
ich bringez an ein ende so sprach daz edel wip
do hiez si ir bruoder nemen da den lip.
man sluog im ab daz hovbet bi hare si ez truock
fvr den helt von tronge do wart im leide genuok.
also der vngemuote sines herren hovbet sach
wider chriemhilde do der reke sprach.
dv hast ez nach dinem willen ze einem ende braht
vnd ist och reht ergangen als ich mir het gedaht.
nv ist von bvrgonde der edel chvnich tot
giselher der ivnge vnd och gernot.
den shatz waz nv nieman wan got vnd min
der sol dich valentinne immer gar verholn sin.
si sprach so habt ir vbel geltes mich gewert
so wil ich doch behalten daz sifrides swert.
daz truog min holder friedel do ich in ivngist sach
an dem mir herzen leide vor allem leide geschach.
si zoch ez von der scheide daz chvnde et niht erwern
do dahte si den rechen des lebens behern.
si huobez mit ir handen daz hovpt siim abe sluoch
daz sach der kvnich ezel do waz im leide genuock.
waffen sprach der fvrste wie ist nv tot gelegen
von eines wibes handen der aller beste degen.
der ie chom ze stvrme oder ie schilt getruoch
swie veint aber ich im were ez ist mir leide genuok.
do sprach der alte hildebrant ia genivzet siz niht
daz si in slahen toerste swaz halt mir geschiht.
swie er mich selhen braht in angestliche not
iedoch so wil ich rehen des chüenen trongers tot.
hildebrant der alte ze chriemhilde spranch
er sluog der chvniginne eines swertes swanch.
ia tet ir div sorge von hildebrande we
waz maht si gehelfen daz si vil grozlichen schrei.
do waz gelegen vber al da der vaigen lip
ze stvckhen waz gehowen do daz edel wip.
dietrich vnd ezel wainen do began
si chlagten innechliche beidev mage vnd man.
div vil michel ere waz da gelegen tot
die livte heten alle iamer vnd not.
mit leide waz verendet des kvniges hohzit
als ie div liebe leide ze aller ivngiste git.
ich enchan iv niht bescheiden was sider da geschach
wan riter vnd vrouwen wainen man da sach.
darzuo die edeln chnehte ir lieben frivnde tot
hie hat daz mer ein ende ditze ist der nybelvnge not.