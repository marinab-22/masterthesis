None ûf kunstenobel ze kriechen ein gewalteger künic saz.
an dem tugent noch êre noch manheit nie vergaz
sîn meister und sîn schepfer, der in dâ werden liez.
an im gebrast niht mêre wan daz er ein heiden hiez.
im dienten durch kriechen der bulgerîe walt:
von hiunischem gemerke betwanc ez sîn gewalt.
im dienten mit gewalte kriechischiu künicrîch.
er saz ûf kunstenobele und hiez hêr huge dietrîch.
botelunges swester von den hiunen was sîn wîp.
diu het guote witze und tugentlîchen lîp.
si was alles wandels und missewende frî.
si truoc ouch bî dem kriechen schoener süne drî.
si wâren liep der frouwen und ouch dem künege rîch.
durch die grôzen liebe hiez mans alle dietrîch.
dô si der süne zwêne bî dem künege gewan,
dô gienc dem künic rîchen aber ein hervart an.
die volbrâhte er mit êren und gewan ouch helde genuoc.
dô weste niht der krieche daz si den dritten truoc.
mit berhtunge von mêrân er dô die hervart swuor,
der was sîn rât getriuwer: von rehte er mit im fuor.
dô wolte er sînem friunde, einem künege leit tuon,
von tenemarke fruoten sîner swester suon.
dô sprach der künic rîche ze berhtunge von mêrân
< wem sol ich mîne liute und mîne bürge lân?
mîn lant und mîn erbe, und ouch mîn künicrîch
und mîn liebe frouwen?> sprach huge dietrîch.
dô sprach der vil getriuwe< wer möhte ez baz behaben?
bevilh ez mîme gesellen, dem herzogen saben,
elliu dîniu rîche, diu dir undertaenic sint,
dar zuo mîne frouwen und dîn vil lieben kint.>
den rîchen fürsten saben hiez er dô für sich gân:
allez daz er hête daz machet er im undertân.
kint und künicrîche, wîp und al sîn lant
bevalh erm ûf sîn triuwe: daz was niht wol bewant.
als im den rücken kêrte der liebe hêrre sîn,
er trat gezogenlîchen für die künigîn.
er sprach ze sîner frouwen< nu mîn hêrre sî geriten,
nu solt du niht zürnen, ich wil dich etewes biten.>
si sprach gezogenlîchen< ich zürne wider dich niht,
wilt du gefüeger dinge muoten, ez geschiht.
du maht aber ûf mîn triuwe solher bete gern,
daz ich ê mit dir zurnde, ê ich wolte dich gewern.>
er sprach valschlîchen< diu bete ist ûf geschoben:
ich getar gên dir niht muoten, du wellest zorn verloben.>
dô sprach diu wol gezogene< diu bete erloubet sî.
ich weiz dich sô getriuwen, ich bin lasters von dir frî.
dîn hêrr hât mich enpholhen dir ûf die triuwe dîn:
ich weiz dich sô getriuwen, du vârest niht der êren mîn.>
dô sprach der valsches rîche< ich sage dir waz ich wil.
du hâst urloup mir ze zürnen. nu bite ich ouch niht vil.
ich hân mich mînes hêrren ûf diser verte verzigen:
er kumet doch nimmer widere: nu lâ mich bî dir ligen.>
der frouwen dô vor zorne ir herze in jâmer brach.
dô flôz ir von den ougen über die brust ein bach.
si sprach< du hâst zerbrochen an mir die triuwe dîn.
und sent in got her widere, ich klagez dem hêrren mîn.>
dô er ir angest hôrte, dô tete er alse ein man
der wol mit valschen listen sîn rede verkêren kan.
dô sprach er zühticlîchen< ich het ez niht geruocht:
du solt niht zürnen, frouwe, ich hân dich niuwan dâ mite versuocht.
ich hân wol versuochet dîn staete und dîne tugent.
du hâst in dînem herzen bêde kiusche und ganze tugent.
swaz ich mit dir geschimpfe, daz solt du mir vertragen.
du solt keine untriuwe mînem hêrrn von mir niht sagen.>
si sprach< hâst duz in spotte gegen mir gereit,
sô wirt ez mînem hêrren von mir niht geseit.
ich wil dir des mîn triuwe und mîn wîplîch êre geben:
gewehenest dus ie mêre, ez gêt dir an dîn leben.>
dô hôrte er an ir worten daz ir wille was niht guot.
er dâhte< ich hân gehoeret daz siz niene tuot.
ich getar niht mêre erzürnen hie mite daz schoene wîp,
und sagt siz mînem hêrren, ez gât mir an den lîp.>
dô nâhente ez dem jâre, daz daz dritte kindelîn
geboren solte werden von der edeln künigîn.
si was ein heideninne und geloubte doch an got:
swâ si vor vorhte mohte, dâ leist si sîn gebot.
si lac eines nahtes in ir bette unde slief.
si was niht vol entslâfen, unz ir ein stimme rief
< frouwe, du solt wachen, diz schrecken mir vertragen:
nu du an got geloubest, ich sol dir guotiu maere sagen.
dîn man und du sît heiden, doch tregest ein kindelîn:
got wil dich niht erlâzen, ez müeze cristen sîn.>
si sprach< wie gerne ich leiste sîn bete und sîn gebot,
sol ich michs an dich lâzen unde an dînen got.>
er sprach< disiu maere alsô wâriu sint,
daz du an dem fünften morgen, frouwe, gewinnst ein kint,
daz dir dîn schepfer under dîn herze hât gefrumt.
du solt ouch daz niht lâzen, swann ez zer welde kumt:
über ein halbe mîle sitzt ein guoter man:
du solt mit dînem kinde ze dem einsidele gân.
daz solt du im bringen an einem morgen fruo
und solt in des niht irren, swaz er mit dem kindel tuo.>
an dem fünften morgen kam si ûz aller nôt.
dô si sich vermohte, si tete swaz er gebôt.
si truoc ûz der bürge ir kindelîn verstoln
und gienc zem klûsenaere verborgen und verholn.
si enweste war si solte und gienc doch rehte dar.
er was ouch dâ gesezzen mêr danne vierzic jâr.
als diu küniginne ze dem hiuselîne gienc,
der selbe klûsenaere si minniclîche enphienc.
er hiez si flîziclîchen gote willekomen sîn.
< dîn sun sol cristen werden: gip mir daz kindelîn.>
si werte sich des lange: daz kint si im doch liez;
si sach daz harte ungerne, daz erz in daz wazzer stiez.
dô sach si ob dem wâge schînen kerzen lieht.
die ez im hulfen toufen, der ensach si leider niht.
daz kindel er in sîden vil schône dô bewant
und gap ez sîner muoter wider in die hant.
dô sprach er zuo der frouwen< sî dir liep daz kindelîn,
so behalt unz an sîn alter daz toufgewaete sîn.
ich wil dir sagen, frouwe, swaz im dar von geschiht,
und sî dir liep daz kindel, sô vlius daz gwaete niht.
swenn du in in sorgen sendest, sô legez an sînen lîp.>
< sô wirt ez im ze kleine, fürhte ich> sprach daz wîp.
< ez wirt in sînem alter ein ungefüeger man:
swie enge ab ez dich dunke, sô legt erz doch wol an.
swenn erz in strîte füeret, sô ist im sîn lîp gesunt.
von deheiner slahte wâfen wirt er nimmer wunt.
von wazzer noch von fiure verliust er sînen lîp.>
< sô wil ich imz gerne behalten> alsô sprach daz wîp.
< ich wil dir sagen mêre, wie lange ez dir sol leben.
ich wil im ie zem jâre eines mannes sterke geben:
von der gotes gâbe wirt er fünfzic jâr alt
und fünfzic manne sterke hât sîn lîp gewalt.
du solt umb in niht sorgen: er kumt vil dicke in nôt,
er kumet ouch vil ofte daz im nâhen ist der tôt,
und wil dir sagen mêre, daz er mit sîn eines hant
ein schoene küniginne erstrîtet unde ein lant.>
si hete wol geleistet ein bezzer gewant.
dô vorhte si des sêre, si wurde drinne erkant.
daz sol des wurmes vîndes êrste âventiure sîn:
noch lebte ûf garte in sorgen diu arme künigîn.
None dô wuohs der junchêrre. des phlac sîn muoter wol
mit muoterlîcher triuwe, als ein frouwe ir kindes sol.
als vil gerne liep den frouwen ir jungiu kindel sint,
der selbe was ir lieber dann ander ir kint.
si hete in gote ergeben und dem tiuvel gar benomen.
dô nâhente ez dem jâre, daz der künic solte komen.
do enweste er niht dâ heime des jungen sunes sîn.
dô wuohs ouch volliclîchen daz liebe kindelîn.
die boten vaste gâhten gegen dem künege rîch.
si sageten im diu maere, diu wâren wünniclîch.
< nu gip uns, hêrre, miete: du hâst ein schoenen suon.>
mit freuden sprach der krieche< daz wil ich gerne tuon.>
dô was im liep zem wîbe und zem kinde: er hete es reht.
dô truoc man im engegene den wunniclîchen kneht.
daz kint was alsô schoene, daz erz vil gerne sach,
und freute sich sîn herze, des im sîn muoter jach.
dô satzte man den kleinen, daz er bî der tavele stuont.
dô er geloufen mohte, als noch diu kindel tuont,
dô gap man im durch liebe brôt in sîne hant:
swelch hunt im aber daz zucte, den warf er an die want.
dô daz die liute ersâhen, si segenten alle sich.
die wîsen alle sprachen< got behüete mich!
vil ungefüege sterke hât dîn vierthalbez jâr.>
durch des kindes wunder fuor vil der liute dar.
swer dô des kindes sterke bî der schoene ane sach,
der segente sich durch wunder: ze dem künege maneger sprach
diu wort, als man dâ sprichet, diu gar unnütze sint:
< hêr künec, nu heizt in toeten: er ist des übeln tiuvels kint.
ir sult daz gelouben, erst von dem tiuvel komen.
wâ solte er dise sterke anders hân genomen?
laest du den tiuvel wahsen, dir wirt dâ von sorge bekant:
kumt er ze sînen jâren, er verderbet liute unt lant.>
der künic disiu maere hôrte ungerne sagen.
do begunde er an dem kinde schoene und sîn lîp klagen.
daz erz verrechen solte, daz gienc im an sîn leben:
vor ungehiuren dingen er wolt im niht fride geben.
dô sante er heimlîchen nâch dem ungetriuwen saben.
dô sprach der künec< ich waene wir übel gehüetet haben.
mîn êre muoz ich vliesen und daz kindelîn.
ouch sprechent alle liute daz ez nie wurde mîn.>
do gedâhte im aber saben, der ungetriuwe lîp,
wie er die lüge erfunde, dâ mit er erzurnt daz wîp.
er hete in sînem herzen behalten manegen tac
wie er irz ûf gehüebe, daz si bî im niht lac.
dô sprach er zuo dem künege< hêrre, ich sage dir daz,
swaz ich eins nahtes hôrte, do ich bî der frouwen saz:
si sprach « und wolte der tiuvel immer bî mir sîn! »
von den selben sachen ist komen daz kindelîn.>
dô dâhte er aber widere< hân ich daz ûf si gelogen,
si saget lîht die wârheit, sô bin ich gar betrogen.
du solt mich drumb niht melden, daz si sô hât getobet:
ich soltz niht haben gesaget; daz hete ich ir gelobet.>
dô sprach der künec< mich dunket daz unschuldic sî daz wîp.
doch rât uns, hêrre saben, daz wir im benemen den lîp.
rât wie werde dem kinde sîn schoener lîp benomen,
daz ez dem wider werde, von dem ez sî bekomen.>
dô sprach der valsche sabene< wol ich gerâten kan.
heize dir gewinnen berhtungen von mêrân.
du hâst ir ninder zwêne, die dir getriuwer sîn.
den heiz verholne toeten daz kleine kindelîn.
geschiht ez offenlîchen, die liute unnütze sint,
si zîhent dich vil lîhte, du habest ertôt daz kint.
du solt im verholne heizen nemen sîn leben.>
er sprach< ich wil dir volgen, du hâst guoten rât gegeben.>
dô sprach aber saben< des râts tuon ich niht abe.
du solt mich des niht zîhen, daz ich dirz gerâten habe.>
ûz dem selben râte er sich darumbe nam:
er wolt daz die getriuwen wurden an einander gram.
berhtunc der wart heimlîche zuo dem künege brâht.
dô sprach der alte wîse< wes ist nu gedâht?
hêrre, lât mich hoeren, waz disiu maere sint.>
mit jâmer sprach der krieche< du solt toeten mir mîn kint
heimlîche und sô verholne, daz sîn niemen werde gewar.>
dô sprach der vil getriuwe< seht, daz behüete ich gar.
ich wil an sînem tôde vil gar unschuldic sîn.
mir waere leit swer tôte den erbehêrren mîn.>
der künec sprach< nu gedenke, berhtunc von mêrân,
daz ich niht sô getriuwes in mînem rîche hân,
und lâz mich des geniezen, daz man dir triuwe giht.
du solt daz kindel toeten.> er sprach< ich entoet sîn niht.>
< unser zweier triuwe ie mêre gescheiden sint.
du hâst ûf lilienporte sehszehen schoeniu kint,
unlange junchêrren, unde ein schoenez wîp:
die heize ich alle toeten, du ennemest dem kinde sînen lîp.
die dir suln liep von rehte und ouch billîche sîn,
die heize ich alle hâhen an die zinnen dîn,
und ze aller vorderst dir ouch selben nemen daz leben.>
< ich wil gelt sô grôzen niht wider daz eine geben,>
so gedâhte der getriuwe:< ez ist niht alsô guot.
ich tuo swaz er mich heize: vil grimme ist sîn muot.
ê danne er mich hienge, mîniu kint und mîn wîp,
wolt er michs niht erlâzen, ich naeme im ê den lîp.>
dô sprach er zuo dem künege< welt ir michs niht erlân,
sô wil ichz gerne ertoeten> sprach berhtunc von mêrân.
< sît ir niht welt erwinden oder ez geschehe,
sô solt ir mirz antwurten, daz ez nie man ersehe.>
des gâben si dô triuwe an einander dâ.
berhtunc waer aber gerner gewesen anderswâ.
daz ist diu ander sorge, daz erleit daz kindelîn.
noch lebte ûf garte in jâmer diu arme künigîn.
None der künec sprach zuo berhtungen< ich hân mich wol bedâht,
wie wir daz kint gewinnen: du solt wachen dise naht.
dir muoz der torwarte als undertaenic sîn:
swenne dichs gelustet, er laet dich ûz unt în.
deheinen kameraere lâz ich ligen vor der tür.
alsô daz kint entslaefet, sô solt du treten da für.
swenne si in der bürge alle entslâfen sint
und mîn frouwe entslaefet, sô gibe ich dir mîn kint.>
dô tete der vil getriuwe, als in der künic hiez.
er schuof mit dem torwarte, daz ern în und ûz liez.
dô tete der vil getriuwe, als in sîn hêrre bat:
dô si in der burc entsliefen, für die kemenâte er trat.
dô retten mit einander der man und ouch daz wîp.
si heten grôzen jâmer umbe des kindes lîp.
der künec sprach zuo der frouwen< wâ naem duz kindelîn,
du ennaemestz von dem tiuvel?>< nein> sprach diu künigîn.
dô sprach der künec mit zorne< ez sol niht lenger leben.
ich wil im ouch mîns erbes nimmer halbe stat gegeben.
im wirt ouch von mir nimmer beidiu burc unt lant:
swaz ich im erbes gaebe, daz waer übele gewant.>
dô sprach diu frouwe in zorne< daz ist als du wilt.
nu ist manec wol geborne, der nimmer füeret schilt.
als muoz er ouch vertroesten sich lîhte der gâbe dîn.
der in dâ hât beschaffen, der bewar daz kindelîn.>
< er sol riuten unde bouwen, von arte ist daz sîn reht.
wer liez im sîn künicrîche? er mac niht küneges kneht
gesîn mit sînem lîbe: er hât niht küneges muot.
er sol in dem walde liute morden umbe ir guot.>
dô sprach diu frouwe in jâmer< lîhte im baz geschiht:
swes im got wil gunnen, des mac man im nemen niht.
waz ouch ûz im sol werden, daz ist dir unbekant:
sîn eines lîp erstrîtet ein künegîn unde ein lant.>
< wilt aber daz gelouben?> sprach er zer künigîn.
si sprach< mir ist getroumet, daz ez sol alsô sîn.>
dô sprach aber der krieche< sol im geschehen daz heil,
sô lâze er sînen bruodern al hie sîn dritteil.
an einem künicrîche hât er immer lant genuoc,
und kan er daz ervehten, sô ist er harte kluoc.
ich gibe dir des mîn triuwe und lâze ez ouch wâr,
daz er aller mîner lande geniuzet nimmer umbe ein hâr,
noch nimmer teil gewinnet, und solte er immer leben.
ich verbiutz ouch mînen kinden, daz si im ihtes geben,
swanne sô ich sterbe, dehein des landes mîn.>
< sô müeze im got genâden> sprach aber diu künigîn.
dô swuor bî den zîten dehein künec deheinen eit,
swaz er in triuwen lobte, ez waer diu wârheit.
dô kêrte sich hin umbe diu frouwe unde slief,
und sleich er ûz der decke: berhtunge er lîse rief.
er rûnte durch die porte< berhtunc, bist du dâ?>
dô sprach mit lîsem worte der vil getriuwe< jâ.>
< weist du ob in der bürge die liute entslâfen sint?>
< hêrre, ez wachet niemen, nu enphelhet mir daz kint.>
der künic dennoch vorhte, ez wacht sîn liebez wîp.
dô greif er undr die hülle an ir munt und an ir lîp.
sîn hant ez allez suochte swaz man an frouwen siht:
swie dicke ers aber ruorte, si erwachte leider niht.
dô gienc er zuo dem bette, dâ lac daz kindelîn:
daz er verstelen wolte der lieben muoter sîn.
do getorste er nie gerüeren daz kleine kindelîn:
er vorhte obe erz wacte, ez wact die muoter sîn.
er gedâhte in sînem muote< und wirt daz kindel lût,
so erschrîet ouch diu muoter, sô liep ist ir daz trût,
und bringet mich ze schanden: noch lieber vlüre ichs leben.
ich wil ez rehte ermorden und wil imz alsô tôtez geben.>
ze sînes bettes houpte suocht er sîn gürtelgwant,
nâch walhischem site namer ein mezzer an die hant.
er sprach< wilt du weinen, unreinez kindelîn,
unz an die hant daz mezzer stich ich in daz herze dîn.>
dô zucte er ûz dem bette daz kint, dâ er ez vant.
durch sînen tôt daz mezzer truoc er an der hant.
got gap im dâ ze heile daz daz kindel slief:
anders het erz ermordet. berhtunc im aber rief
< wie lange wilt du bîten? ez ist gên dem tage.
gip mir daz kint bî zîten, daz ich ez fürder trage,
ê dan diu frouwe erwache und uns melde des morgens schîn.>
vil sanfte sprach der krieche< nu nim hin daz kindelîn.>
berhtunc der getriuwe sînen hêrren enphienc.
von der kemenâten er vil lîse gienc.
do kam er für daz gewelbe, dô ginc er nâher baz
unz für die burcporten: ûf daz ros er gesaz.
in sînen regenmantel want er daz kindelîn.
er sprach ze dem torwarten< und gewehenest du mîn,
ich slahe dir abe daz houbet und wirf dich in den graben:
verswîgst ab du die reise, du maht sîn frum gehaben.>
swie ebene ab er sich sazte, der reise in doch verdrôz.
der torwarte im legte daz kindel in die schôz.
er reit über die brücke, im lûhte des morgens schîn:
reht an der burclîten erwacht daz kindelîn.
dô rief ez in den sorgen, alse ein kindel tuot,
daz ouch ze solhem tôde hât deheinen muot.
ez sprach erbermiclîche< muoter, decke mich.>
der alte sprach in zorne< ich enruoche, und friuset dich.>
als im der liehte morgen und ouch diu sunne erschein,
er gedâhte an sîne triuwe, dô was er alters ein.
als der sunnen blicke durch die liehten wolken brach,
er was geriten sô verre, daz in niemen sach.
die stîge und ouch die strâze er durch vorhte vermeit.
durch walt und durch gevilde er mit im schâches reit.
do erwachete in den stunden vil gar daz kindelîn.
do vergaz ez sînes frostes und spilte mit den ringen sîn.
alsô daz kleine kindel sîner sorgen gar vergaz,
dô greif ez an die ringe und sprach< waz ist daz?>
des halsperges schoene daz kindel nie verdrôz.
daz ersach der krieche: sîn jâmer wart vil grôz.
ez lûhte im under d'ougen sîn lîp als der snê:
swaz daz kint gelachte, daz tete dem alten wê.
er dâhte< ob ich dich tôte, daz ergie mir nimmer wol.
mîn herze ist sô betrüebet, ich waen mit dir ersterben sol.>
dô fuorte erz ûf die heide an ein vil grüenez gras
in ein frömde wilde, dâ niemen bî in was.
er sazte ez ûf den anger, dô zôch er ûz daz swert:
daz kint wolt er des tôdes durch den hêrren hân gewert.
daz swert begunde er schouwen, dô was sîn herze verzagt.
daz habet ir wol gehoeret, vil dicke ist daz gesagt:
swem got sîn leben wil fristen, niht leides dem geschiht.
sîn hende ez wolden toeten, dô gestatz sîn herze niht.
dô sprach er wider sich selben< wie ist mir sô geschehen?
ich hân vor mîner hende wol hundert man gesehen,
die ich alle hân ertoetet und mit mîner hant erslagen:
daz ich nu bin sô bloede, daz wil ich gote klagen.
daz ich dich niht tar toeten, wâ von kumet mir daz?>
daz kindel er dô fuorte mit zorne fürbaz.
er gedâhte in sînem herzen< ez hât dir got gegeben.
du bist waen alsô saelic, du solt behalten dîn leben.
ê danne ich von dir scheide, doch wirt dir dîn lîp benomen.
ich wil durch dîn sterben ze einem brunnen komen.
du muost dich selbe ertrenken in dem wazzer, liebez kint:
daz kumt von liehten rôsen, die enmitten drinne sint.
ich weiz wol daz dich triuget dîn jungiu kintheit,
daz dîn toerschiu jugent dich dar in verjeit.
der brunne ist tief al umbe, und wil du kindelîn,
die rôsen brechen drinne, zwâr du vellst dar în.
sô wil ich danne schouwen, wie der tôt dir sî beschert.
ist dann dîn vater ein tiuvel, er hât dich schiere ernert.>
mit grimmigem muote kam er dar gerant
an eine wisen grüene, dâ er den brunnen vant.
mit jâmerlîchem herzen erbeizte er ûf daz gras.
dennoch im harte swaere umb des kindes sterben was.
er sazte ez über den brunnen: het aber daz kindelîn
gegriffen nâch den rôsen, sô waerz gevallen dar în.
ez kam von sîner saelde, die rôsen ez vermeit.
dô gienc ez von dem brunnen hin ûf den anger breit.
durch sîne kurzwîle viel ez ûf daz grüene gras.
ez ahtes harte kleine daz ez alters ein dâ was.
berhtunc der getriuwe was listic unde karc.
sîn ros in loubes dicke und sich selben er verbarc.
er sprach< nu waere ich gerne disen tac bî dir:
ich fürhte, ob dir iht werre, du vliehest her ze mir.
ich wil doch bî dir wachen zwâre dise naht.
du muost benamen sterben, so ich dich als verr hân brâht.
ich wil grôz wunder hînte an dînem lîbe sehen:
und gelebest du ouch unz morgen, ez mac fürbaz geschehen.>
daz kint was alters eine und hete kumbers niht.
ez warte des genâden von dem man wunder siht.
der phlac sîn wol mit triuwen, sîn helfe ez niht betruoc.
daz wîp was im ze verre, der brüstelîn ez souc.
er saz unz an den âbent, diu sunne gar verswant.
dô brach der liehte mâne durch die wolken sâ zehant.
dô huop sich zuo dem brunnen durch hitze manic wilt.
dô was aber niemen des kindes frideschilt.
swaz wildes ezzen niuzet, daz mac wazzers niht enbern.
genas daz kleine kindel, des muoste ez got gewern.
zuo dem brunnen liefen lewen bern wiltswîn:
mitten under dem gewilde saz daz kindelîn.
swaz wildes wazzer wolte, daz muoste et allez dar.
ze jungest kam geloufen der wolve ein michel schar
in starkem hungers gîte, als man si loufen siht.
der hunger twanc si sêre und tâten dem kinde niht.
von süezes lîbes smacke wart in daz kindel kunt.
von grôzer hungers noete iegelîches wolves munt
daz kindelîn beginte: undr in allen ez dâ saz.
sô sat wart iegelîcher, daz er des kindes niht enaz.
si sâzen zeinem ringe umb daz kint ûf daz gras.
berhtunc durch daz wunder hin nâch geslichen was.
er sprach< nu muoz ich schouwen, daz ich noch nie gesach:
mich wundert daz die wolve dir tuont kein ungemach.>
diu ougen in ir houpten brunnen alse ein kerzenlieht.
der arme was ein tôre und vorht sîne vînde niht.
er gienc ze iegelîchem und greif im mit der hant,
wâ er ir liehtiu ougen in ir kopfen vant.
swes er mit in begunde, des muostens im vertragen.
sus gienc er undr in umbe, unz ez begunde tagen.
swelher sich sîn dâ werte, den sluoc er daz er dâ lac.
der wunder lacht dô berhtunc die naht unz an den tac.
mit jâmer sprach der wîse< dirst der lîp vil unbenomen.
dir müezen disiu zeichen von gotes güete komen.
ich wil daz wol gelouben, und waerst du's tiuvels barn,
du waerest von den wolven erstorben und vervarn.
ob ich nu hete den willen daz ich gerne tôte dich,
des ist mir niht ze muote, ich fürhte ez riuwe mich.
sît dir die argen wolve fride habent gegeben,
wes solte ab ich dich zîhen, ichn lieze ouch dich nu leben.>
dô in der morgen lûhte, dô mêrt sich sîn gewin,
des armen ûf der heide: die wolve liefen hin.
dô sprach der reine guote< ich wil fristen dînen lîp:
ich wil durch dich wâgen mîniu kint und ouch mîn wîp.>
er sprach< ich weste et gerne, von wem du waere behuot.
ich wil dich doch versuochen, als man die kristen tuot.>
er macht von holze ein kriuze und stiez daz in den sant.
er sprach< und bist ein tiuvel, sô brichet ez dîn hant.>
für ez in die erde er daz kriuze stiez.
daz kint was sô gehiure, daz ezz niht stecken liez.
ez schowetz in manegen enden, vil lange ezz ane sach
und hete ez in der hende, daz ez niht zerbrach.
< ich sihe wol daz der tiuvel an dir unschuldec ist.
ich waene du sîst kristen, dich hât beschaffen crist.
bist aber du ein heiden, doch wil ichz lâzen sîn.
ich wil dich lenger fristen, vil liebez kindelîn.
nu versuonen wir uns hiute, ich was dir gester gram.>
daz kint er von der erde ûf sînen arm nam:
< dô du under disen wolven bist beliben gesunt,>
er sprach< du lebest noch lenger> und kustez an den munt.
< ich wil durch dînen willen mich vertrîben lân,
und wil ouch durch dich wâgen allez daz ich hân.
ich wil durch dich nu wâgen mîn wîp und mîniu kint,
die stete und ouch die bürge, die mir undertaenic sint.
ich weiz wol daz diz zeichen von guoten dingen vert,
daz du under disen wolven den lîp hâst ernert.
ân dînes vaters willen wirst du noch ein künic rîch:
nu muost ouch immer mêre heizen der wolf hêr dietrîch.>
er truoch in zuo dem rosse, ûf er dô mit im saz.
vor sînes hêrren vorhte wurden im diu ougen saz.
er sprach< mir möht noch lieber sîn dîn eines tôt,
dan ich und mîn geslehte lîden immer mêre nôt.>
sus reit er in den sorgen und fuorte den hêrren sîn
ze einem wildenaere, der hete ein hiuselîn,
sô sîne jegere dicke daz gejeit ze lange triben
und in dem walde benahten, daz si danne dâ beliben.
dô reit er ze dem hûse und klopfete an die want.
dô kam der wildenaere an die strâze dâ zehant.
do enphienc er vlîziclîchen den vil getriuwen degen:
wan er mit freuden dicke was in dem hûse dâ gelegen.
er sprach zem wildenaere< guot man, wâ ist dîn wîp?
nu wil ich versuochen iuwer zweier lîp.
durch iuwer beider triuwe bin ich ze iu geriten:
ich wil durch hôhe miete iuch betelîcher dinge biten.
den hof hab dir für eigen, dâ du inne bist gewesen,
und swaz du von dem walde nutzes maht gelesen;
daz dorf daz hie zuo hoeret, daz sol dîn eigen sîn,
daz du mir nu behaltest daz schoene kindelîn.
ob dich die liute frâgen, wâ du habest daz kint genomen,
ich meine ob ez sî funden, des lâ dich niht überkomen
daz ich ez her fuorte; daz solt ouch niemen sagen.
du solt des swern tiure, ez hab dîn wîp bî dir getragen.
du solt im ouch mit teilen daz beste daz du hâst.
frouwe, ich wil dirs lônen, daz duz niht verderben lâst.>
daz kindel si dô nâmen, dan reit der fürste rîch:
nu ist ûz der dritten sorgen der wolf dietrîch.
None als ez mit grôzem jâmer wart der frouwen tac,
dô greif si an daz bette, dâ daz kint ê vordes lac.
dô lûhte ir mit jâmer der schoene morgen lieht:
si suochte ir liebez kindel: dô vant siz leider nieht:
si warf an sich ein hemede, ûz dem bette se spranc:
ir kindelîn si suochte under bette und under banc.
mit jâmer sprach diu frouwe< owê deich ie wart geborn!
war sol ich gotes arme? ich hân mîn kint verlorn.>
vor leide dô diu frouwe viel ûf den estrîch.
ir klage unde ir weinen was alsô jâmerlîch:
si sprach< war sol ich arme? daz ich sô unsaelic bin!
waz touc ich nu ze lebene? tôt, nu nim mich al hin.>
si schrei mit lûter stimme, daz man ir wart gewar.
die in der bürge wâren, die liefen alle dar.
die si dâ ane griffen, die kunden ir niht gehaben:
si viel under si dar nidere, daz man si muoste laben.
< getörste ich dich schelten, vil ungetriuwer man,
unreinez küneges künne, war hâst mîn kint getân?
ez ist erstorben leider, und ist daz gewesen dîn rât.
du valscher ungehiure, wie wol du weist werz hât!>
< du zîhest mich unrehte> sprach der künic rîch.
< solt ich mîn kint ertoeten, daz waere unmügelîch.
wilt du michs niht erlâzen, ich sage dir, warz ist komen:
von dem duz hâst erworben, der hât ez ouch zuo im genomen.>
< iezuo sprichst du rehte> alsô sprach diu künigîn.
< ich hânz von keinem manne erworben: ez was dîn.
du hâst michs ouch beroubet. daz erbarme got!
swenn ez diu welt gefreischet, sô bist du der liute spot,
und bist ouch zeinem künege immer mêre enwiht.
sô man ander künege prîset, sô hât man dich verniht.
und gibe dir des mîn triuwe, daz du mirz hâst benomen:
darumbe ich an dîn bette wil nimmer mêre komen.>
dô wart dem künege leide, diu frouwe quelte ir lîp.
er weste wol ir übel; vil zornic was daz wîp.
in heimlîchen râte er dô ze sabenen sprach
< nu müeze ez got erbarmen, daz ichs kindes ie gesach!>
mit zorne sprach dô sabene< berhtunc von mêrân,
der hât an dem kinde und an dir übel getân,
daz er dirz hât ermordet und im genomen daz leben:
und bist du rehte sinnic, du solt nimmer imz vergeben.>
< owê> sprach der krieche,< warumbe redest du daz?
nu erbat ich in des kûme; wurd ich im nu gehaz,
daz waere ein grôze untriuwe, und braehtest duz dar zuo,
ich hân es lützel êre, swaz ich im darumbe getuo.>
< jâ wil ich dich berihten> sprach der ungetriuwe saben.
< er möht wol iuwer beider dâ mite geschônet haben.
er soltz wol hân gefristet doch einen halben tac.
ze solhen untriuwen niemen wol gesprechen mac.
ich gibe dir des mîn triuwe, berhtunc ist dir gram.
swie sêre er sich des werte, er taet aber eime alsam.
er ist als ungetriuwe, hêr huge dietrîch,
daz er geruowet nimmer, im enwerd dîn künicrîch.>
dô sprach der künec mit zorne< gip mir dînen rât.
sît er die untriuwe an mîm kinde erzeiget hât
und ir noch gert ze tuonne, wie ich mich gerechen müge,
daz ich in alsô verderbe, daz er niht mêre entüge.>
< daz wil ich dir râten: send einen boten dar,
bit in durch dînen willen daz er ze hove var.
enbiut im, du welst machen ritter, dêst mîn rât,
so beginnt er mit im füeren die tiuristen die er hât.>
der bote ûf lilienporte ze berhtunge wart gesant.
berhtunc der gelobete die hovevart al zehant.
er sprach< wir suln schouwen mînes hêrren hôchzît:
wol dan mit mir, junchêrren, ob ir gerne ritter sît!>
von maneger hande varwe gap er rôt gel unde blâ.
hundert swertdegene die wolte er machen dâ.
ze hove er der getriuwe und ouch der milte hiez,
dâ von daz er sich niemen dâ überschallen liez.
do gedâhte im der wîse< ez mac sô niht gesîn.
ob mich beginnet frâgen mîn hêrre umbz kindelîn,
sô muoz ich heizen schrîben wâ von ez sî genesen,
ob er iht deste holder sînem kinde welle wesen.>
do gewan er ein getriuwen, der im daz allez schreip,
von welher hande sache dem kindez leben beleip,
von êrste unz zuo dem lesten allez bediuticlîch,
und daz er wart geheizen der wolf hêr dieterîch.
dô kam ze hove der fürste und wart enphangen wol,
als noch ein biderbe dicke von einem künege sol.
er kam sô werdiclîche daz er schône wart vernomen:
der künic sprach ze saben< berhtunc der ist komen.
nu solt du mir aber râten, wâ von daz geschehe,
daz wir in sô betriegen, daz man in gevangen sehe.
berhtunc hât von liuten ze hove grôzen schal.>
< deheiner slahte wâfen lâ du in tragen in den sal.
berhtunc ist sô kreftic, und setzt er sich ze wer,
ê dan man in gevâhe, er lestert al dîn her.
und wil dir râten mêre: swenn er ze tische gât,
daz er sich nider gesetzet und dîn truhsaeze vor im stât,
sô solt du disiu maere sagen der künigîn,
daz si über berhtunc schrîe, er ertôt dîn kindelîn.
ir sult bêde wâfen schrîen drîstunt.
ir sult ez mit geschreie tuon den liuten allen kunt.
sô sols an dîner hende den sal al umbe gân.
vor berhtunges tische hebt daz dritte rüefen an:
« wâfen über berhtunc hât ermort daz kindelîn! »
sehzic halsperge heiz dringen nâch dir în.>
in den palas wîten sazt man die tavel breit.
wîziu tischlachen spaehe wurden dar ûf geleit.
dô heiz man berhtunge, den fürsten von mêrân,
und ouch die hêrren alle in den palas ezzen gân.
dô stuonden kameraere, der maneger umbe sluoc
und werten daz man'n helden ir swert niht nâch truoc.
alse iegelîcher gesaz an sîne stat,
der künec mit valschem muote berhtungen sitzen bat.
er sprach< berhtunc, sitze, edel fürste, und bîte mîn:
sô wil ich zuo dir setzen dîn frowen, die künigîn.>
berhtunc ims wol dancte; der künec der gie zehant
in eine kemenâten, dâ er die küniginne vant.
er sprach< ir sult iuch rechen, vil edeliu künigîn.
ich wil dich ûf den wîsen, der ermort dîn kindelîn.>
mit jâmer sprach diu frouwe< jâ, hêrre, wer ist daz?
zwâr dem sul wir beide mit willen tragen haz.
maht du an die wârheit bringen, wer mir hât daz leit getân?>
< ich wil in iu nennen, ez ist berhtunc von mêrân.
den sul wir hiute vâhen und benemen darumbe den lîp.>
< du tuost im vil unrehte> sprach daz tugenthafte wîp.
< si habent dîner êren wênic danne gedâht,
die dich mit lügemaeren habent ûf den fürsten brâht.
du volgest allez sabenen, der wirt iu nimmer holt.
berhtungen den getriuwen du nihtes zîhen solt.
weist du waz dir berhtunc, der fürste von mêrân,
êren unde guotes und vil liebes hât getân?
ob er niht mêre hête, wan daz er mich dir gap,
du solts im immer danken unz an dîn selbes grap.
in mîne kemenâten het in sîn zuht gewent.
botelunge mînem bruoder wart ich von im entspent.
do erwarp er mich im selben, sich, und gap mich dir dô:
wilt du des niht gedenken, wie tuost du danne sô,
swenn du des berhtungen niht geniezen lâst,
daz du lant und bürge und dîn êre von im hâst.
swenn dir berhtunc aleine mit triuwen abe gât,
sô wizz daz al dîn êre gar ein ende hât.>
dô sprach der künec mit zorne< er giltet disen mort,
swie wol du habest gesprochen hiut disen tac sîn wort.
du muost doch über in schrîen: er nam dir dîn kindelîn.>
< nein ich ûf mîne triuwe> alsô sprach diu künigîn.
< jâ wil ich im niht râten an sîn êr noch an sîn leben.
bist an dem kinde schuldic, daz wil ich dir vergeben,
durch daz ez berhtunge an sîn êre niht engê:
ich wil an dînem bette darumbe slâfen alse ê.>
dô sprach der künic rîche< des maht du mir niht versagen.
ich hôrt dich sô jaemerlîche dîn liebez kindel klagen:
wilt du niht über in schrîen, ich nime dir dînen lîp.>
< ich riefe ê fünfstunt wâfen> sprach daz schoene wîp.
dô sprach der künec zer frouwen< nu bereitet iuch dar zuo.>
< nu sol daz got wol wizzen, daz ichz vil ungerne tuo.>
do zewarf si ir gebende und zefuorte ouch ir hâr:
von klegelîcher swaere wart si übele gevar.
der künec schrei dô vil lûte und mit im diu künigîn,
dô si zuo des sales porte mitalle drungen în,
< wâfen über berhtunc hât ermordet unser kint!
daz klage wir gote von himele und allen den die hinnen sint.>
daz dritte rüefen lûte vor berhtunge geschach.
die halsperge dringen man nâch dem künege sach.
dô saz ir iegelîcher und sach den andern an:
der künec hiez berhtunc vâhen und alle sîne man.
dô man berhtungen in sînen zühten vie,
zehant sprach der guote< nu bin ich übele hie.
ich wânde daz mir dienest und triuwe solte fromen:
nu enmac mir hie dewederez ze deheinen staten komen.
ich muoz durch triuwe lîden, swaz ze lîden mir geschiht.
swie man die an mir brichet, so enbriche ich ir doch niht.
nu waenent alle liute, ich hab mînen hêrrn erslagen:
west ich von im iht guotes, des wolt ich iu doch niht sagen.>
berhtungen den getriuwen man in ein kerker stiez.
der sînen liute deheinen man ungevangen liez.
alrêrst het berhtunc sorge durch den lieben hêrren sîn,
und lebte noch ûf garte diu arme künigîn.
None berhtunc dô gevangen mit sînen helden lac.
diu reine küniginne ir aller schône phlac.
âne des küneges willen hetens alles des genuoc,
des man ûf ir tavele ezzen oder trinken truoc.
sus lâgen si gevangen vier mânôt oder mê.
berhtungen tet der kumber durch sîne triuwe wê.
der künic hiez gebieten durch elliu sîniu lant,
daz si ze hove kaemen, den gerihte waere erkant,
hin ze kunstenopele für die burc ûf den plân;
dâ wolte er heizen rihten über berhtunc von mêrân.
er verbôt den hêrren allen daz si kaemen gar,
noch dehein gewaefen braehten mit in dar.
den künic muostens fürhten, wan er in gewaltic was.
in sîdîner waete erbeiztens ûf daz gras.
dô fuorte ouch niemen ringe wan der küene baltram,
berhtunges swâger, dem was der künic gram.
der was ouch dâ verholne, daz in dâ niemen sach.
ze liebe und ze hilfe ez berhtunge geschach.
der künec erbarmiclîche im dô rihten bat.
den ungetriuwen saben sazt der künec an sîne stat.
der saz ûf sînem stuole, die krône er im verlêch.
sînes künicrîches er sich durch in verzêch.
der vil ungetriuwe saben winkt im mit der hende dar:
er rûnte im in sîn ôre< nu nim vil rehte war:
laest du im vorsprechen, sô mac er vil wol genesen.
er hât im selbe schiere die besten ûz gelesen.>
der künic dô die sînen bat und ouch gebôt,
daz nieman mit worten hulfe berhtungen ûz der nôt.
dô sâzens ame gerihte, die man welte dâ zer kür.
saben gebôt dem künege daz er berhtungen braehte für
mit ruofen und mit geschreie, als er ê het getân,
und daz er die küniginne ouch hieze mit im gân.
der künec sich niht ensûmte: ûf sîn burc er dô getrat,
die huotaere ûf kunstenobele er vlîziclîchen bat
daz si ze liehte braehten den gevangen man,
und in gebunden braehten für sîn gerihte dan.
dô sprach zuo dem künege diu edel künigîn
< nu lâz in noch geniezen der guoten triuwe sîn.
er hât dir wol gedienet, des solt in geniezen lân:
lâ mich berhtunge sprechen, ich wil eine zuo im gân.>
dô sprach der künec mit zorne< frouwe, ich gan ius wol.>
dô gienc diu küniginne zuo im über daz hol.
dô brâhte man berhtungen ûz der vinster an daz lieht:
diu frouwe gruozte in schône: dô antwurt er ir aber dâ niht.
< wilt du mir niht danken?> alsô sprach diu künigîn.
< wes möhte mich gelusten, vil liebiu frouwe mîn?
het ich die welt versenket, ich waere genuoc beschrît.
nu sihe ich wol, frouwe, daz ir ungetriuwe sît.>
< jâ solt du mirz niht verwîzen, jâ tete ichz âne danc.
dir ist leider niht gewizzen, daz michs dîn herre betwanc.
swaz ich habe begangen, daz solt du mir vergeben
und sage mir nu diu maere, ob daz kint habe sîn leben.>
dô kêrte er sich hin umbe und enbôt ir kleinen gruoz.
< hâst du sîn êre, ich valle dir an dînen fuoz.>
dô wolte zuo der erde diu frouwe sîn gesigen:
lachende sprach der alte< ich lâze iuch dâ niht ligen.
seht waz ir mir darumbe ze einer miete gebet:
ich gibe iu des mîn triuwe, daz iuwer kint noch lebet.>
si halsete unde kusten mê danne tûsent stunt:
si sprach< ûf dîne triuwe, und ist er aber noch gesunt?>
< ir klaget dan ander swaere, ir sult daz kint niht klagen.
frouwe, ich liez ez lebendic, ir sultz ab niemen sagen.
in mîner vancnüsse ich deste senfter slief,
daz ich in lebendic weste: nu nemet hin disen brief.
den sult ir mir behalten, ich sül sterben oder genesen.
swenn ich iuch iuwer triuwe ermane, sô heizt in lesen.>
der künec rief lûte< ist er noch niht ûz der steinwant?>
die hende man im vaste hinder sînen rucken bant.
er sprach< sol man mich binden als ein übersagten diep?
swie übele man mich behandelt, daz ist mînem hêrren liep.
nu engilte ich anders niht wan der triuwen mîn.
swaz ich begie ie übeles, daz was in dem dienste sîn.>
man fuorte für gerihte den fürsten von mêrân.
dô muoste er für saben mit gebunden handen stân.
si schriwen als si vor tâten, umbe ir kindelîn,
und swaz vor hete geweinet, daz lacht dar nâch diu künigîn.
die frouwen hiez man sitzen. dô muoste der künic klagen
über den getriuwen, er het im sîn kint erslagen.
dô sprach der ungetriuwe, des küneges vormunt:
< lougenst oder gihstu, berhtunc? daz tuo uns nu kunt.>
mit witzen sprach der alte< owê, geselle saben,
ir sît ze künege worden, ir sult mîn gnâde haben.
des mich mîn hêrre zîhet, dâ bin ich unschuldec an.
ich getar gereden niht mêre, nu gebt mir einen man,
der mit sînen worten sî hiut mîn frideschilt.>
dô sprach aber sabene< sô nim swen du nu wilt.>
vil wê tet sînem herzen, daz die hende heten bant.
dô suochte er undr in allen: deheinen man er vant,
der sîn wort torste gesprechen; nieman er brâhte dar.
si sprâchen< ez ist uns verboten gar.>
dô stuont er vor gerihte als ein vil ellender man:
er sprach< swie wol ich selbe mîn wort gesprechen kan,
sô wil ez niemen hoeren. wâfen über die friunde mîn,
daz si mich alters eine in disen noeten lâzen sîn!>
dô kam ouch zuo der sprâche hêr baltram gerant:
im volgten hundert ritter, die fuorten alle stahelgewant.
mit hundert halsbergen erbeizte er ûf daz gras.
der künec sach im vil leide, daz er alsô wol dâ was.
sîn halsberc im vor zorne an sînem lîbe erklanc:
durch die rote für gerihte er zuo berhtungen dranc.
< bist du verteilet iezuo, berhtunc von mêrân?>
< nein, ich stân hie gebunden als ein helfelôser man.>
er sprach< bist du gebunden, und hâst mir daz verholn,
gelîche einem diebe, wâ ist daz du hâst verstoln?>
dô sprach der vil getriuwe< si sagent ûf mich mort.
des entredete ich mich vil gerne, niemen sprechen wil mîn wort.>
< owê> sprach der küene,< war zuo sol fürsten lant?>
baltram sneit mit zorne berhtungen abe diu bant.
dô rief von bulgerîe der küene baltram
< jâ habent des edele fürsten immer laster unde scham,
daz si verderben lâzen einen fürsten guot.
und tuot man im daz hiute, daz man iu morgen tuot.>
daz im iemen helfen wolte, des wurdens alle frô.
si gestuonden alle gelîche baltramen dô.
er sprach< swerz gerne taete, man möht wol ûf mich sagen
daz ich alle künege und heiser hete erslagen.>
dô sprach vil zorniclîche der küene baltram
< swaz küniges gerihtes ich aber ie vernam,
sô dûht mich zwâr kein teidinc alse ungereht.
hêr künec, des solte iu hengen weder ritter noch der kneht,
daz ir saben volget, einem ungetriuwen man,
der bî botelunge fürsten ambet nie gewan.
jâ wart er zen hiunen nie grâven genôz.
daz ir in hie über uns ziehet, daz ist ein laster grôz.
zwâre ir müezet hoeren mînes swâgers wort:
mit swerte muoz er rechen daz ir in zîhet mort.
daz müezt ûf in erziugen oder gên im behaben.
nu bestêt er iuwer einen, ir sît ez oder saben.
mit swerte und ouch mit schilte wil er sich des mordes wern:
swer in des hiute zîhet, ûf des hals wil er daz bern
daz er des nie gedâhte, oder er wirt schuldic gar.>
die rîchen zuo den armen sprâchen< er hât wâr.>
der künic sprach heimlîchen< wiltu vehten mit im, saben?>
< nein, hêrre, dez kint ist iuwer, ir sultz ûf in behaben.>
dô sprach der künec mit zorne< nu sint die raete enwiht.
daz kint hiez ich in toeten: ich viht mit im darumbe niht.>
dô sprach aber saben< sô sult irn der rede begeben.
wir kunnen mit keinem rehte dem manne benemen daz leben.
du sprichst, du welst in lâzen gar unschuldic sîn,
ob er halt hete ermordet daz kleine kindelîn.>
dô sprach der künec mit witzen< berhtunc, mir ist vil leit,
daz ich dir hân geholfen in dise arbeit.
ich enweiz, hâst du schulde: ich wil dich ledec lân sîn.
swaz ich nu drumbe taete, sô waer doch vlorn daz kindelîn.>
berhtunc rief vil lûte< nu sî des got gelobt,
hêr künec, daz irs gedenket und niht immer tobt!
unverdientez laster tuot den getriuwen wê.
frou künigîn, nu heizt sehen waz an iuwerm brieve stê.>
dô suochts in in dem stûchen. dô si den brief vant,
einem kappelâne gap si'n in die hant.
als er den brief schouwete und vor ir ûf gebrach,
der frouwen gap ern widere, dô er die schrift ersach.
diu frouwe sprach mit zorne< ir sît ein müelîch man.
habt ir den brief geschouwet, sagt uns waz stêt dar an.>
< sô wunderlîche raete dar âne mîn ouge siht:
tuot swaz ir wellet, frouwe, ich lise iu dise brieve niht.>
swaz pfaffen si in dô zeiget, die tâten alle sam,
und wurden in ir herzen dem künege drumbe gram.
si torsten vor dem künege des brieves niht gelesen.
si gedâhten< er ist zornic und laet uns niht genesen.>
einem kappelâne gap diu frouwe den brief dar.
si sprach< nu nemet des brieves durch mînen willen war.>
si sprach< ir sult mir sitzen hie vil nâhen bî.
hêr pfafe, nu saget mir rehte waz dar ane geschriben sî.
und saget ir mir niht rehte waz an dem brieve stê,
ich nim iu iuwer pfarre und tuo iu dar zuo vil wê.
und sult in sagen sô lûte, daz man in wol verneme,
hab iemen misserâten, daz er sich hiute scheme.>
dô sprach der pfaffe lûte< an disem brieve stât geschriben
daz unser junchêrre noch lebendic ist beliben.
ez genas ab nie sô kûme ein kleinez kindelîn.>
< daz sint vil guotiu> sprach aber diu künigîn.
< frouwe, ez ist von dem künege unserm hêrren komen,
daz dem kleinen kinde der lîp solt sîn benomen.
der gebôt ez berhtunge, daz er im neme den lîp,
od er hieng vor lilienporte sîn kint und ouch sîn wîp.
mîn hêrre ûz sînem bette daz kindelîn verstal
und gap ez berhtunge, der truoc ez durch den sal.
dô fuorte erz ûz der bürge. do ez ertôt solt haben sîn hant,
do enmohte er vor der triuwe, die er in sîm herzen vant.
er fuorte ez zeinem brunnen, der stuont rôsen vol,
daz ez sich hete ertrenket; daz bewarte ez aber vil wol.
het ez gesuocht die rôsen, ez waere gevallen drîn.
dô huop sich von dem brunnen daz kleine kindelîn.
ungâz und ungetrunken saz ez eine einen tac
in regen und in winte, daz sîn leider niemen phlac.
ân aller slahte hilfe saz ez als ein weiselîn.>
< des müeze ez got ergetzen> sprach diu künigîn.
< dô saz ez undern wolven, frouwe, ein lange naht.
wolt got deheines tôdes dô an im hân gedâht,
sô waere ez dâ erstorben: die wolve tâten im niht.
swie kûme ez sich gefüege, ez hât noch an freuden pfliht.
berhtunc stuont sô nâhen, daz er diu wunder sach,
daz alsô menegiu zeichen an dem kinde geschach.
dô huop er von der erde daz kleine kindelîn
und kuste ouch vil dicke den lieben hêrren sîn.
er sprach « swie mir gelinge, dir ist der lîp ernert.
ich weiz wol daz diz zeichen von guoten dingen vert.
du erstirbest nimmer, du gewinnst ein künicrîch. »
dâ von wart er geheizen der wolf hêr dietrîch.>
dô wart under der krône saben alsô heiz,
daz im durch die stirne vor vorhte dranc der sweiz.
er waere michels gerner alswar gewesen:
< frowe, bî iuwern hulden, der brief ist gar gelesen.>
dô sprach der künec mit witzen ze berhtunge von mêrân
< ich vienc dich ze unrehte, ich bin selbe schuldic dran.
ich bin selbe schuldic an mînem lieben sun.
nu rich dich swie du wellest: mich hiez ez saben tuon.
solt ich in diser welte leben tûsent jâr,
sô wolte ich mich an saben niht lâzen umbe ein hâr.
er kumt ouch nimmer mêre an die hulde mîn.>
nu ist berhtunc erloeset ûz der grôzen sorge sîn.
None dô sprach der künec mit zorne< nu rich dich an dem man
und lâz in des engelten, des er uns hât getân.
er hete drîe tôde ûf dînen lîp bereit.
ez wirt ouch im von rehte, daz er dir ûf hete geleit.>
< du solt dich an im rechen> sprach diu künigîn.
< jâ gruop er dir die gruoben, dâ muoz er selbe în,
radebrechen oder hâhen oder brennen ûf der hurt:
zuo der marter alle wolt er dich hân gefuort.>
berhtunc nam dô saben und fuorte in von dan.
niuwan durch sîne schoene beweinte in manic man.
dô wîste er im den galgen, die hurt und ouch daz rat:
er was als ungetriuwe, daz nieman umb in dô bat.
dô sprach berhtunc der guote< wie nu, geselle saben?
nu muost du in die gruobe, die du mir hâst gegraben.
dar in hât dich gevellet dîn ungetriuwer site.
du hâst des niht gedienet, daz iemen umb dich bite.>
dô sprach der ungetriuwe< ich enruoch waz mir geschiht,
wilt du dich erbarmen über mîn leben niht.
bist aber du getriuwe, so erbarmest lîhte dich:
geselle unde hêrre, erbarm dich über mich.>
< wir sîn von kindes jugende gesellen her gewesen,
und gunte ez mir mîn hêrre, ich liez dich gerne genesen>
alsô sprach der vil getriuwe berhtunc von mêrân,
< und wolte ouch verkiesen, daz du mir hâst getân.>
dô sprach aber saben< gesell, wilt du mich nern
durch geselliclîche triuwe, lâz dir daz lant verswern,
nimmer dar ze komene, die wîle und du lebest,
daz du durch dîne triuwe mir disen mort vergebest.
und tuoz durch dîne güete und erner mir mînen lîp.
habe dir mîn fürsten ambet, lâ mich und ouch mîn wîp
von allem mînem erbe mit einem stabe gân.>
< jâ hât mir> sprach der guote< diu frouwe niht getân.>
dô nam er sîn gesellen und fuorte in bî der hant,
dâ er den künic sitzent und ander fürsten vant.
er sprach zuo dem künege< lâ mîn gesellen leben.
ich hân mînen zorn lâzen, nu solt du im ouch vergeben.>
dô sprach der künec mit zorne< ich enruoch waz du'm getuost.
ich sag dir daz du dich immer vor im hüeten muost.
swaz du in nu langer fristest, daz ist ûf den schaden dîn.>
< er muoz entriuwen hangen> sô sprach diu künigîn.
dô sprach berhtunc mit zühten< frowe, lât iuwern zorn.
ich wilz nu wider bringen, daz ir hetet von im verlorn.
des lât mich geniezen, edel küniginne rîch,
und nert mir mîn gesellen, als liep iu sî wolf dietrîch.>
dô sprach diu küniginne< wilt du daz ich in ner,
sô solt du im gebieten daz er diu lant verswer
und ouch den hof mir rûme; anders mac ez niht geschehen.
ich wil in mit mîn ougen nimmer ane gesehen.>
dô sprach der künec in zorne< er sol verswern diu lant.
...
sîn lant habe dir ze lêhen und die dar inne sint.>
< nein ich> sprach der getriuwe,< sîn wîp diu tregt ein kint.
ich wil mich underwinden der frowen die wîl si lebet,
und wil daz ir des kindes erbe eht niemen gebet.
ich wil si beide ziehen. stirbt aber daz kindelîn,
sô teile ich mit der muoter; daz ander sî ouch mîn.>
des dankete im der valsche: diu lant er dô verswuor.
urloup nam er zen fürsten, zen hiunen er dô fuor.
dô danktens alle gelîche berhtunge von mêrân,
daz er an sîme gesellen het alsô wol getân.
berhtunc sich berihte und fuor heim in sîn lant.
sînen junchêrren nam er da'r in vant.
er kleite in liehter waete den lieben hêrren sîn,
neben im vil gelîche sîn sehzehen kindelîn.
dô kam er mit freuden wider ûf den hof geriten,
als dô die fürsten phlâgen, in fürstenlîchen siten.
aller fürsten schallen was gegen im ein wint,
dô er ze cunstenobele brâht diu sibenzehen kint.
vil rehte froelîchen enphiengs diu künigîn.
si sprach< nu sage an, guoter, wâ ist mîn kindelîn?>
dô sprach der getriuwe< nu seht wâ er dort gât,
der lengist und der groezist, der undr in allen stât!
die andern sint dîn dienest unde ouch mîniu kint,
diu wol in niun jâren über in elter sint.
sô wol hât er gewendet sîniu kleinen jâr,
daz er sich mit in allen roufen wol getar.
ich wil iu sagen, frouwe, ein armman in zôch,
den er vil harte roufte, daz er z' walde vor im flôch.
swenn er in iht erzurnte, er sluoc im einen slac,
swann er in mohte erlangen, daz er vor im lac.
sich verbarc ouch vor im dicke des armmannes wîp.
si klagten ouch mir beide, si behielten kûme den lîp.
dem tiuvel ûz der helle wurdens nie sô gram:
si kusten mich vor liebe, do ich in von in dâ nam.>
sîn vater wolte in triuten, er was im liep genuoc:
daz kint in niht erkande, den vater ez von im sluoc
und stiez im mit dem fuoze ein ungefüegen stôz:
< jâ kumst du nimmer mêre> sprach der vater< ûf mîne schôz.>
berhtunc gedâhte an sîn êrste hovevart.
sîne helde er dô für brâhte, mit den er gevangen wart.
er sprach< hêr künec, ergetzet dise geste ir schaden.
si wurden mit mir gevangen, ich hete si ouch her geladen.
si wolten harte gerne dô hie ritter worden sîn.>
< ich wils ir schaden ergetzen> alsô sprach diu künigîn.
swaz ritter haben solden, des wurden si bereit,
satel unde schilde und drîer hande kleit.
diu kastelân iegelîchem wurden gegeben starc,
dar zuo knehte, kleider, iegelîchem vierzic marc.
diu hôchzît dâ werte wol fünfzehen tage.
do vergaz diu küniginne ir jâmerlîchen klage.
an dem fünfzehendem morgen sprach diu küniginne rîch
< wem welle wir enphelhen, der dâ heizt wolf dieterîch?>
dô sprach der künic mit witzen< ir sult berhtunge biten,
daz er den knaben ziehe: er hât doch vil nôt durch in erliten,
do er sîner triuwen êrste an im niht vergaz.
des sul wir im bêde danken, wan sîn phliget ouch niemen baz.>
im gap diu küniginne den junchêrren an die hant.
dô sprach der vil getriuwe< zwiu sol er mir âne lant?
swaz ir mir bevelhet an im, dâst niht verlorn.>
dô sprach der künic< zwâre, berhtunc, ich hânz versworn.
sîn teil gaeb ich im gerne, ich entar vor'n eiden mîn.
daz ichz verswuor als sêre, daz macht diu muoter sîn.
diu sprach, er solte ervehten ein künegîn unde ein lant.
zwiu solte im dann daz mîne? alsô sprach ich sâ zehant.>
diu frouwe sprach mit zorne< solt er mir anders leben,
er nimt im lîhte selbe, well wir im niht geben.>
dô sprach der künec mit witzen< swaz er behaben kan,
des solt du dich underwinden, berhtunc von mêrân.
kumt er ze sînen jâren, ist daz er strîtes gert,
sô hân ich im behalten ein harnasch unde ein swert,
dâ er sich sîner vînde vil wol inne erwert,
und ein ros, dâ in niemen ouch gâhes ûf ervert.
und gebent im sîne bruoder niht swaz im rehte sol,
und ist er danne biderbe, er gewinntz in abe vil wol.
dar zuo solt du im helfen, ich enphilh dirn umbe daz,
bit in daz er belîbe mit sîn bruodern âne haz.
bit si dazs im ouch gerne geben sîn dritten teil,
od si werden im lîht alle, und sol er haben heil.
ich bevilh dir nâch mîm tôde allez daz ich hân,
fürste vil getriuwer, daz sî dir undertân,
daz du ez rehte teilest under mîniu kindelîn,
und bevilhe dir dîn frouwen ouch ûf die triuwe dîn.>
dô sprach berhtunc mit witzen< sô gibe ich im diu kint,
diu mîn und mînes wîbes von gotes genâden sint:
vil lieber junchêrre, diu sîn iu undertân,
dar zuo dien ich iu selbe, und wahset ir ze man.>
berhtunc bat urloubes, des werte man in dô.
dô fuor mit sîn kinden ze lande und was vil frô,
daz er behalten hête daz leben dem künege rîch.
nu ist aber ûz einer sorgen der wolf hêr dietrîch.
None berhtunc nam mit riuwen daz liebe kindelîn
und bevalh ez ûf sie sêle der lieben frouwen sîn.
er sprach< der selben triuwen du immer geniezen muost,
daz du unserm erbehêrren als dînem kinde tuost.>
dô was ouch berhtunge harte wol dâ mite.
er lachete vaste dicke sînes hêrren site,
daz er in der bürge niemen niht vertruoc,
daz er sô manegen starken roufete unde sluoc.
ouch wart er in der bürge sô frevel und müelîch,
daz si alle wâfen schriuwen über den wolf dietrîch.
swenn in hêr berhtunc wolte umb sîn ungefüege slân,
sô muosten si in immer rehte binden unde vân.
als si in ouch gebunden, sô sluoc er in ze fromen:
des muoste er der ungefuoge deste schierer abe komen.
er sluoc in harte dicke, die slege im tâten wê.
swaz er im ouch verlobte, daz brach er nimmer mê.
sus nâhete ez dem tôde, als ez noch vil dicke tuot,
daz si alle müezen sterben, si sîn übel oder guot,
arme betelaere und edele künege rîch:
als lac ouch an sîm ende huge dieterîch.
dô bevalh er berhtunge bürge unde lant,
sîne süne alle drîe und die frouwen bî der hant.
dô sprach gezogenlîchen berhtunc von mêrân
< swer mir niht envolget, umb den nime ich mich niht an.>
sus wart der künec vil schiere verklaget und ouch verswigen.
des muoste vil der lande nâch im verwüestet ligen.
dô der trôst des landes verschiet und ouch verstarp,
der ungetriuwe saben umb sîner frouwen hulde warp.
dô wart dem lande jâmer und mort alrêrste gefrumt.
owê daz man die frouwen sô lîhte überkumt!
si frâgete berhtunge, ob er hulde solte haben:
ez wurbe umbe ir hulde der ungetriuwe saben.
dô sprach berhtunc mit zorne< welt ir im nu vergeben,
unde wolt in, frouwe, vor niht lâzen leben?
und gewinnt er hulde, iuch und iuwer kint
er verderbet mich und alle, die iu holt mit triuwen sint.>
dô sprach diu küniginne< sol ich dâ von getreten?
die hôhsten in dem lande habent mich umb in gebeten,
daz ich im gebe hulde, swaz dich nu dunke guot.>
< ez gerouwet iuch alrêrste, frouwe, ob ir ez tuot.>
< sît daz du mirz verbiutest, sô wil ouch ichz niht tuon.>
< und tuot irz, er verderbet iuch und iwern sun.>
daz si imz verlobte und im doch hulde gap,
des muoste si verliesen den rehten leitestap.
als der ungetriuwe ir hulde dô gewan,
dô begunde er râten ûf berhtunc von mêrân,
und begunde ouch râten ûf die edel künigîn,
wie er die verstieze und ir vil liebez kindelîn.
dô sprach der vil getriuwe< nu si im hulde hât gegeben,
nu raet er ûf mich sêre, daz ez mir gêt an mîn leben.
nu sol man nimmer mêre gelouben an ein wîp.
wâfen über mich selben, wan nam ich im niht sînen lîp?
swer die argen diebe und ungetriuwen spart,
die verkêrent sich vil selten, daz solt ich wol hân bewart.
zwiu wolte ich den ze neren, der mir ungetriuwe was?
nu muoz ez gote erbarmen, daz er vor mir ie genas.>
do verstiez man berhtunge von dem râte sâ zehant.
der frouwen und der kinde sich saben underwant.
er truoc an mit den hêrren beidiu tac und naht:
dâ erz hin bringen wolde, dâ hete erz schiere brâht.
zuo den junchêrren sprach er dô alle zît
< ir sult vil rehte wizzen, hêrre, wer ir sît.
von iuwer muoter valsche ist der dritte künec enwiht;
dens iu dâ zelt ze bruoder, der ist iuwer bruoder niht.
si traht ûf iuwer êre beidiu naht unt tac,
und ist staete an dem râte wie si iuch verderben mac.
verstôzt si von der bürge, s'ist ûf iuwern schaden hie,
und nemet ir al daz erbe, daz ir iuwer vater lie.
dâ von ir in den landen die liute hazzic sint.
des si iu dâ giht ze bruoder, der ist ein kebeskint.
dâ mite wart zerstoeret iuwers lieben vater ê.
got gebe daz ir geschaffet, daz ez ir übele gê.>
die junchêrrn beide wânden, er hete des wâr.
des wart daz wîp verderbet von sînen lügen gar.
und ouch dem armen kinde verriet er sîn künicrîch:
diu künegîn ward verstôzen und ir sun wolf dietrîch.
die junchêrrn bêde sprâchen zuo ir muoter dô
< wir sîn eines dinges worden harte unfrô:
sol der wolf dietrîch niht unser bruoder sîn?>
< jâ er ûf mîne triuwe> sprach aber diu künigîn.
< er ist niht vaterhalp, muoter, mînes vaters kint.
daz sagent uns die liute, die des wol bewîset sint.
wir enmügen ouch uns entriuwen vor dir niht bewarn.>
dô sprach der elter bruoder< du solt von dem hûse varn.
waz solt dir küneges erbe? du bist niht künigîn.
daz du bî grôzem gelte den lieben vater mîn
und uns sô hâst verhuoret, daz sol dir niht gefromen:
nu hebe dich zuo dem manne, den du dir dâ hâst genomen.>
mit jâmer sprach diu frouwe< nu sî ez gote geklagt?
daz du mich des solt zîhen; wer hât dir daz gesagt?
owê mir, ach daz sabene mîn hulde ie gewan,
und daz ich niht envolgte berhtunge von mêrân.>
< got erbarme> sprach der junge< daz ir unser muoter bint
alsô rehte unreine und daz wir ie wurden kint.
habt ir im niht gevolget, daz wirt wol widertân:
hebt iuch gên lilienporten und volgt berhtungen von mêrân.>
mit jâmer sprach diu frouwe< sun, lâ mich bî dir hie
unde ouch bî dem erbe, daz mir dîn vater lie.
het ich man bî sînem lebene, des wolt ich mich harte schemen:
wan ich wil nâch sînem tôde zwâre deheinen nemen.>
dô sprach der künec mit zorne< ich sage dir waz du tuo.
du belîbest hie niht langer danne unz morgen fruo.
dîn rîchiu morgengâbe ist mîns bruoder unde mîn:
du wirst ûf mîner bürge nie mêre künigîn.>
< nu müeze ez gote erbarmen daz ich saben ie gesach,
daz ich von sînen schulden hân disen ungemach!>
swen si gebiten mohte, daz was gar verlorn:
die junchêrren wolten nie gelâzen iren zorn.
man liez ir vil kûme ir ros und ir gewant.
swaz sô man in der kamere des rîchen schatzes vant,
des wolte man der frouwen niht einer marke lân.
si muoste als arme rîten ze berhtunge von mêrân.
si reit vil barmiclîchen unz zuo der porten în.
dô sagete man berhtungen< dâ kumt diu künigîn.>
er sprach< sô lît enwâge swaz wir der erbe haben.
ich waen, si habe verstôzen der ungetriuwe saben.>
iedoch er gegen der frouwen mit sînen helden gienc
und ouch mit sînem wîbe die künegîn er enphienc.
dô sprach er zuo dem kinde< nu wol dan, hêrre mîn!
mit mir du solt enpfâhen die lieben muoter dîn.>
dô sprach der junchêrre< nu ist doch mîn muoter hie.
si kam in einem jâre für lilienporte nie.>
er wânde ez waer sîn muoter daz berhtunges wîp:
von dem selben wâne beswâret wart sîn lîp.
dô sprach der vil getriuwe< zwâr s'ist dîn muoter niht,
und dient dir doch vil gerne, swâ dir sîn nôt beschiht.
als tuon ouch ich zewâre, swâ dir sîn wirdet nôt:
der aber dîn vater solt heizen von rehte, der ist tôt.>
sus wart der rede ir beider vor jâmer gar geswigen.
diu freude in ir herzen diu muoste gar geligen.
iedoch was im vil leide, swie er waere ein kindelîn.
dô lief er für die porte und enphienc die muoter sîn.
berhtunc mit schoenen zühten zuo der frouwen sprach
< waz welt ir, küniginne, in mîn armez obedach?>
si sprach< wir müezen suochen die friunde als wir si haben:
mîn kint hânt mich verstôzen und hât in daz gerâten saben.>
< des lône im got von himele, daz er iuch verstôzen hât.
er tuot an iu vil rehte, sît iu versmâht mîn rât.
swer getriuwen friunden volget, des volgen wirt vil guot:
wer sol sich an den lâzen, der nie gewan getriuwen muot?>
< mir ist geschehen übele> sprach dô diu künigîn.
< gedenke an dîne triuwe und lâ mich bî dir sîn,
und lâz mich bî dir lîden, fürst, waz dir geschiht.>
< entriuwen> sprach der alte,< ir belîbet bî mir niht.
iuwer süne bêde die habent mêr dan ich.
saben hât daz rîche, des bestât nu lützel mich.
ir woltet mir niht volgen, nu habt ouch iu den schaden.
der mich ie hete ze vînde, den habt ir ze hûs geladen.>
dô sprach erbarmiclîchen diu küniginne hêr
< nu tuo mir swaz du wellest, ich hân et niemen mêr.>
mit zühten sprach der alte< ir sult gote wilkomen sîn.
nu sît in mînem lande frouwe und künigîn.>
mit zühten sprach der junge< frowe, ir sult sîn wilkomen
ze mînes vater hûse. swaz ich iu mac gefromen,
und daz ich iu mac gedienen, daz tuon ich alle zît.
ich diene iu deste gerner daz ir mîn muoter sît.>
diu frowe gesweic vor jâmer, daz si nie wort gesprach.
dô trôste si der alte und fuorts an ir gemach.
mit guoter handelunge man dô der frouwen phlac.
der junge erbeite kûme, unz ez wart des morgens tac.
do betwanc in ouch der alte daz im vorhte was bekant,
daz er im alle morgen muost reichen sîn gewant.
er tete ez durch sîn liebe, swa er sich an im vergaz,
daz in in frömden landen dienstes luste dester baz.
des morgens vor dem bette er eines mâles stuont
und warte im mit dienste, als die kameraere tuont,
unz er alles dinges ze der kirchen was bereit:
swaz er haben solde, daz hete er ane geleit.
ûz der kemenâte wolte er vor im gân.
mit zühten sprach der junge< hêrr, ir sult stille stân:
ir müezet mînes dienstes ie mêre wesen frî,
ir saget mir wer ich selbe und mîn geslehte sî.>
lachende sprach der alte< nu bist duz doch mîn kint.
du bist mir zwâre lieber dann dîne bruoder sint.>
< swiget> sprach der junge,< der schimpf ist gar enwiht.
sît ir mîn vater hiute und wârt sîn gester niht?
ich wil iuch frâgen, hêrre, ir sult mich berihten gar,
in welhem lande ich rehte nâch mînem vater var,
oder wâ i'n tôten vinde; der reise ist mir vil gâch.
bin ich von edelem künne, ich wil ouch tuon dar nâch.>
dô werte des der alte, wan er's tôdes waere gewert.
er truoc under üehsen des edeln fürsten swert.
er sprach< nu frâg die frouwen diu gester în dâ reit:
diu erkennt wol dîn geslehte und saget dir die wârheit.>
von im begunde er strîchen, nihtes niht er in dô bat.
sich freute dô der alte daz der junge von im trat:
ûz der kemenâten er von sînem meister gie.
iedoch sprach er mit vorhten< daz swert daz lâz et hie.>
< entriuwen> sprach der junge,< daz wil ich iu widersagen:
warnt iuch eins andern swertes, ditz wil ich selbe tragen.>
er truoc vil zorniclîche daz swert in sîner hant:
hin gie er in daz münster, dâ er sîn muoter vant.
er sprach< nu saget mir, frouwe, und heizt ir ein künigîn,
wizzt ir ob ir erkennet den lieben vater mîn?
sît aber ir mîn muoter und bin ich iuwer kint,
ir sult mich dar wîsen dâ mîne friunde sint.>
< ir vart sô zorniclîchen> sprach diu frouwe guot,
< und bin doch des geloubic daz ir mir niht entuot:
ich kan dir niht bewîsen nu mêre der friunde dîn,
wan ich bin dîn muoter und du mîn kindelîn.>
< mac aber ein kint von muoter âne vater komen?>
< entriuwen> sprach diu frouwe,< des hân ich niht vernomen.
von vater und von muoter wirt wol ein kint geborn:
den vater den aber du hête, den hâst du leider vlorn.>
< sô saget mir wâ der sturbe oder wâ der sî gewesen,
und saget ir mir unrehte, ich lâze iuch niht genesen.>
si sprach< vil lieber hêrre, ir sult mir niht entuon:
von allen vier enden sît ir eins küneges sun.
dîn vater und dîn muoter was künec und künigîn.
du solt ouch von rehte gewalteger künic sîn.
dîn vater was ze kriechen ein gewalteger künic rîch:
der saz ûf cunstenobele und hiez huge dietrîch.>
si sprach< ir sît gelêret, nu nemet den brief enhant.>
sîn leben und sîn sterben er dran geschriben vant;
wie berhtunc in ernerte, an dem brieve er daz las,
wâ von er was verrâten und wâ von er genas.
dô neigte er sîner muoter daz houbet in die schôz.
dô wart ir beider weinen und ouch ir jâmer grôz:
er haltes unde kustes, ir kleider wurden naz.
durch sînes meisters liebe des swertes er vergaz.
der muoter er die tavele in den buosem wider stiez.
dô suochte er berhtungen, daz swert er ligen liez.
dô bôt er sînem meister vil senelîchen gruoz:
er kuste im an die hende und neic im ûf den fuoz.
< got müeze dir vergelten, fürste von mêrân,
meister unde hêrre, daz du mir hâst getân.
ich hân von dîn genâden mîn êre und ouch mîn leben.
ich wil mich, lieber meister, in dîne genâde geben.
ich hân vil rehte erfrâget, von wanne ich bin bekomen.
mir wart unbillîchen mîn erbeteil genomen.
weiz got, mir giltet sabene den ungetriuwen rât,
daz er mich und mîne muoter alsô verstôzen hât!
sô bin ouch ich gewahsen vil nâch zeim starken man.
man muoz ouch mir von rehte mîn erbeteil verlân.
zwâr ich geruowe ouch nimmer, ich gewinne ein künicrîch.>
alrêrst wil in die sorge wolf her dietrîch.
None mit jâmer sprach der alte< du hâst manheit unde tugent.
in dînem grôzen lîbe hâst du ze kleine jugent.
ez schadet dînen saelden in dîner kintheit,
daz du strebest alze früeje nâch seneder arbeit.>
mit zühten sprach der junge< swer gerne hât gemach,
der versuochet selden frömdez obedach.
swer aber in dem alter wil mit gemache leben,
der muoz in sîner jugende nâch dem hûsrâte streben.
du solt mich des niht irren al die wîle ich tüge,
ich versuoche in mîner jugende waz ich erwerben müge.
ez müezen mîne bruoder mîne vînde sîn,
si enlâzen mir mîn erbe und ouch der muoter mîn.>
mit jâmer sprach der alte< swaz ich sage, daz ist wâr.
ich was vor urlouge geruowet vierzic jâr.
ich muoz in mînem alter mit dir haben ungemach.
nu muoz ez gote erbarmen daz ich saben ie gesach!
ûf den wil ich dir helfen und ûf die bruoder dîn,
si tuon dir danne rehte und der frouwen mîn.
sol aber ez dir iht helfen,( du wilt nâch strîte toben
dâ vor der êzîte,) du solt mir daz verloben
daz du iht vehtest, swâ wir komen in den strît.
ich saehe ab ez vil gerne, nu ist sîn noch niht zît.
des habe wir site ze kriechen, er muoz volwahsen gar,
daz im iemen swert erloube, ern hab vier und zweinzic jâr.>
< nu swîc> sprach der junge,< und sih ich dich in der nôt,
ê ich dich sterben lieze, ich laege ê bî dir tôt.
ich wil entriuwen vehten umb mîn selbes künicrîch:
ich erloube mir ez selbe> sprach wolf dietrîch.
< triuwen> sprach der alte,< ich tar ez dir niht wern.
wir kumen doch wol widere, wil uns got von himele nern.
uns dien daz lant ze kriechen oder wir verliesenz leben.
alrêrst muost du nu hoeren waz ich dir wil ze stiure geben.
sehzehen junchêrren, die liebsten die ich hân:
mîne süne sint si alle und sint dir undertân:
si müezen aber alle mit dir füeren sturmgewant,
iegelîcher tûsent ritter und ein vanen an der hant.
ouch wil ich, lieber hêrre, dir mêren dîne schar
in snêwîzen ringen ouch mit tûsent dar.
ich gibe dir die helde unde ein banier lieht:
die sint sô ûz gesuochet, daz si dir entwîchent niht.
in der zwelften wochen sint si dir bereit.
sô rechen wir mit zorne beide unser leit,
ez enkume von ungelücke, man geb uns ein künicrîch.>
< got lône dir der gâbe> sprach wolf dieterîch.
dô muosten sich bereiten die recken in die nôt.
si kâmen ûf lilienporten des tages, als er gebôt,
die edelen und die küenen, die berhtunc dâ gerne sach:
ir deheinem eines ringes noch eins riemen nie gebrach.
mit freuden sprach der junge< si sint vil froelîch komen,
und wird ich ze hêrren, ez sol in allen fromen:
swes ir einer muotet, des wil ich im niht versagen.
nu welhez ist diu brünne, die ich sol selbe tragen?>
er sprach< ich gaeb dir gerne dînes vater swert.
dâ waerest du ze strîte vil wol mite gewert.
des solt du mich erlâzen, des mac niht gesîn:
got vellet dich vil lîhte, füerstuz ûf die bruoder dîn.>
< triuwen> sprach der krieche,< ich bin ouch mîns vater sun.
doch wil ich in mit dem swerte deheinen schaden tuon.>
dô hiez er im gewinnen ein ander klingen lieht
und einen halsperc guoten, der was aber sô veste niht.
do urloubte er in den ringen sich von der muoter sîn.
dô sprach diu küniginne< nu schône der bruoder dîn.
lâz si des niht entgelten, ob si ungetriuwe sint:
ir sît doch alle drîe wan zweier liute kint.
swaz ich dir hân behalten, daz ist dir noch niht guot,
sît daz du ûf dîne bruoder hâst urlouges muot.>
< möhten wir si twingen daz tet mînem herzen wol.
wol mich> sprach wolf dietrîch,< daz ich mit in vehten sol!
iedoch leist ich vil gerne, muoter, dîn gebot.>
dô kuste si den lieben und bevalh in dicke got.
vil lûte rief der alte< junchêrre, rûmt daz loch.
waz tuot ir tâlanc drinne? sûgt ir iuwer muoter noch?
ich hân iuwern bruodern offenlîche widerseit.
si bringent vil der vînde ûf daz gemerke breit.
wir vehten nâch dem rehte, daz sol uns got beschern:
mit drîzic tûsent helden wil man uns daz gemerke wern.>
< nu lât die vanen fliegen mit freuden über velt.
mir wirt an den tôten mîner lande widergelt.
gan mir got gelückes, mir wirt ein künicrîch.
nu sul wir mit freuden vehten!> sprach wolf hêr dieterîch.
diu schoenen castelâne si den recken zugen.
die vanen über die heide gewalticlîche flugen.
dâ muoste man gedranges sîn ûf den staten:
baz dan über ein raste kôs man der schefte schaten.
mitten in kriechen si gewalticlîche riten,
daz si des niemen irrte, vil gar ungestriten.
< entriuwen, mir gît niemen> sprach der krieche< ein künicrîch.
ich wil mînen teil verbrennen> sprach wolf dietrîch.
dô fuorens unverborgen durch der kriechen lant:
den âbent und den morgen huop sich roup und brant,
unz an dem vierden tage gên dem morgen fruo,
dô zugen ouch die künege mit grôzer menege zuo.
vil gewalticlîche kreftic was ir her.
si fuorten in der dicke drîzic tûsent oder mêr.
gên dem morgensterne, als der tac ûf brach,
ietwedere ir beider huote man ûf einander stên sach.
< seht ir> sprach zuo dem künege der ungetriuwe saben,
< waz wir an berhtungen her geheien haben?
mit solher schar grôzer dient er iuwerm vater nie mêr;
und sol er leben lange, er tuot uns grôz herzensêr.>
dô sprach mit frömdem muote berhtunc von mêrân
< nu suln ouch wir die kriechen ûf die rede bestân.
des sol sich hiute getroesten der ritter und der kneht,
daz uns got immer danket, wir strîten umb daz reht.>
die schar bêdenthalben zesamene kêrten dô.
die sich dô strîtes trôsten, die wurden alle frô.
zesamene si dô drungen, die schefte brâchens gar:
ir wîse si dô sungen in beidenthalp der schar.
dô huop sich beidenthalben angest unde nôt.
dâ muosten liehte ringe von bluote werden rôt,
dâ gegen einander drungen die schar gemeiniclîch:
dô streit vor berhtungen der wolf hêr dietrîch.
die sprîzen gên den wolken in von den handen flugen.
dô si die schefte brâchen, diu scharfen swert si zugen,
und erbeizten von den rossen nider ûf daz gras.
si muosten alle wîchen swâ wolf dietrîch was.
er hiuw dâ bêdenthalben lucken unde phat.
si namen alle ir ende, swenn der junge hin getrat.
die schar durchbrach der krieche und berhtunc dâ drîstunt:
swen er niht sluoc ze tôde, der wart doch sêre wunt.
unz ûf den swertvezzel sluoc er manegen durch den helm.
dô wart mit mannes bluote begozzen gar der melm.
< nu fliehe wir> sprach saben zuo dem künege rîch,
< ditz ist der übel tiuvel, ez wart nie wolf dietrîch.>
dô wurden liehte ringe von bluote rôt gevar.
des muoste ouch im entwîchen diu krefticlîche schar.
doch rach er mit grimme alrêrste sînen zorn:
dô wuot er durch die tôten in bluote unz über die sporn.
dô wart von lebenden liuten diu beide schiere blôz.
daz bluot durch liehte ringe vast ûf die erde gôz.
über den jungen kriechen dô vil maneger schrei:
des tages sluoc wolf dietrîch vil manigem sîn houpt enzwei.
berhtunc und sîn hêrre die gâhten über velt,
si wolten saben suochen: dô was laere sîn gezelt.
dô si in niht enfunden, grôz was ir ungehabe:
si sluogen nider die hütten und den rossen die hahsen abe.
swaz si der flieher funden, ir deheiner der genas.
si betungten mit den tôten daz velt und ouch daz gras.
die vînde jagete niemen wan berhtunc von mêrân
und sîner süne zehene: daz wârn sîn einlif dienstman.
als si beidenthalben vaste mit einander strîten,
dô was ouch mit den künegen saben ûf daz velt geriten.
si warten wie ez ergienge dem krefticlîchen her:
dar ane si sâhen beide, dazz flôch ân alle wer.
sus habeten ûf der heide die zwêne künege rîch.
< nu wer sint jene drîe> sprach wolf hêr dietrîch,
< die ich dort ûf der warte sihe bî einander haben?>
< jâ sint ez dîne bruoder und der ungetriuwe saben.>
< si mugen uns niht entrinnen> sprach er< nu wol dran!>
< du maht ir niht errîten> sprach berhtunc von mêrân.
< daz aber ich saben hête> sprach wolf hêr dietrîch,
< dar umb wolt ich verliesen ze kriechenz künicrîch.>
swie vil man im ez werte, doch reit er über velt.
dô riten ouch die drîe baz vor im danne enzelt.
wolf dietrîch rief vil lûte< ungetriuwer saben,
ich wil dir fride gebieten, du maht wol stille haben.>
dô sprach der ungetriuwe< des mac nu niht gesîn.
jâ fürhte ich berhtungen und die untriuwe dîn.>
mit zorne sprach der krieche< wer gap dir aber heil,
daz du mir solt verirren mîn rehtez erbeteil?
oder wer hât dir erloubet über mîne muoter zuht?
daz muost du mir büezen, und hilft dich niht dîn fluht.>
dô sprach aber saben< man hât dich wol gewert.
dir hât der künec geschaffen sîn harnasch und sîn swert.
dâ hâst du, mordaere, immer âne genuoc.
dar zuo ist dir bevolhen sîn ros daz in dâ truoc.
diu gâbe ist dir nützer dan elliu künicrîch.>
< mir sol noch mêre werden> sprach wolf dietrîch.
dô sprach aber sabene< reit dan ûf unser leben.
dir und berhtunge well wir fride geben
und welln dir mite teilen, daz man dir des besten giht.>
berhtunc sprach< valscher hovewart, er gert dîns frides niht.>
sus wart ein michel schelten mit zorne under in.
dô kêrten dise widere und jene riten hin.
vil lûte rief dô saben< ich sage dir waz du tuo:
helt, ob du ie biderbe wurdest, nu bît uns hie unz morgen fruo.>
< entriuwen> sprach der krieche,< daz wil ich wol bewarn.>
sîn ros was erstrecket, er kunde ir niht ervarn.
do er sîn niht mohte errîten noch der künege rîch,
dô weinte alrêrst vor zorne der wolf hêr dietrîch.
dô riten die hergesellen wider ûf daz wal.
swaz si der vînde funden, die sluogen si ze tal.
mit zorne sprach der junge< und wilt du meister mîn,
wir suln der vînde bîten und hie unz morgen sîn.>
< daz wil ich widerrâten> sprach berhtunc von mêrân.
< si bringent fruo here baz danne tûsent man,
die halsperge füerent und tuont uns grôzen schaden.
ich waene wir sîn bêde ûf grôzen jâmer her geladen.>
< verzaget niht als schiere> sprach der wolf hêr dietrîch.
< ich muoz den lîp verliesen, ichn gewinne ein künicrîch.>
mit zorne sprach der alte< sol ich dir die wârheit sagen?
die wir ze strîte brâhten, die sint alle erslagen.
ich fuorte dir ze strîte sehzehen mîniu kint:
diu sint bî dir erstorben daz ir wan zehene sint.
wilt du nu selbe zwelfte ein ganzes her bestân?
nu viht mit swem du wellest, du hâst waen einlif man.>
< nu enwelle got von himele> sprach wolf dietrîch,
< daz si sô hôhe kouften mîn armez künicrîch!
mir sol niht an den mînen sô grôzer schade geschehen.
ich geloube niht ir tôdes, du lâzest michs ê sehen.>
dô fuorte sâ der wîse sînen hêrren bî der hant,
dâ er gesach die tôten: die het er schiere erkant.
dô er ir antlitze als sêre verschrôten sach,
er viel ûf iegelîchen: vor leide er niht ensprach.
dô brach er abe die helme, si wârn ze tôde wunt.
do enliez er ir deheinen, er kuste in an den munt.
sîn herze was betrüebet, sîn ougen wurden naz:
berhtunc durch sînen hêrren der kinde gar vergaz.
dô zôch er den jungen von sînen kinden hin.
dô sprach er zuo dem hêrren< wâ ist nu iuwer sin?
welt ir die hêrrn beweinen, die mir dâ sint erslagen?
mîniu kint si wâren, lât mich diu selbe klagen.>
mit jâmer sprach der krieche< jâ riuwet mich mîn leben.
die wîle daz ich lebte hetest du mirs gegeben:
ich wolte ez nemen für kriechen und für elliu künicrîch,
daz mîne gesellen lebten> sprach wolf dietrîch.
< sît aber du die hêrren von mir hâst verlorn,
berhtunc, lieber meister, rich an mir dînen zorn:
du hâst von mînen schulden vlorn dîniu kindelîn.
dir sî vor gote erloubet, slah mir abe daz houbet mîn.
durch got solt du mich toeten, sît ich des hân begert.>
dô wolte er durch sich selben gestochen hân sîn swert.
vil schiere gesach der alte daz im sîn ernest was:
dô zucte er im die klingen und warf si ûf daz gras.
er sprach ze sînem hêrren< des jâmers ist genuoc.
lât si die frowen beweinen diu si in ir lîbe truoc.>
der junge sprach< mîn swaere was ie unklegelîch.
alrêrst bin ich in sorgen> sprach wolf hêr dietrîch.
None mit zorne sprach der alte< nu lâz die klage sîn:
mîn und mînes wîbes wârn diu kindelîn.
nu hilf mir selbe râten und lâzen wir den zorn:
swaz wir darumbe taeten, doch waeren si verlorn.
ja ist unser beider helfe an in niht verdorben gar.
uns wahsent ander liute und koment ouch andriu jâr.
ez kan uns niht gehelfen, swaz wir weinen diu kint.
si werdent ouch niht lebendic, die erstorben sint.>
< ich sage dir> sprach der alte,< wilt du nu volgen mir
( nu volge mir mit willen, daz beste râte ich dir):
ich wil mit dir verderben, dir enwerd dîn künicrîch.>
< ich tuon swaz du gebiutest> sprach wolf dietrîch.
< ich sage dir> sprach der alte,< und beweinest du diu kint,
diu in dînem dienste alhie erstorben sint,
wilt du si langer weinen, ich diene dir nie mêr.>
< sô muoz ich mit dir lachen> sprach der künic hêr.
< ditz wal wir müezen rûmen> sprach berhtunc von mêrân.
< du hâst ûf diser erde niuwan einlif dienstman.
dâ mite sul wir entwîchen, ez ist nu fliehens zît:
uns kument wol tûsent ritter, den hab wir deheinen strît.>
mit jâmer sprach der junge< solt ich nu dîniu kint
ungerochen lâzen, diu bî mir erstorben sint,
wem lieze ich mîne gesellen und mîne dienstman?>
< wir suln niht staetes zürnen> sprach berhtunc von mêrân.
< ich sage dir> sprach der alte,< sî wir hie unz ûf den tac,
sô kumet sô vil der vînde, daz in niemen entrinnen mac.
nu flieh wir z' unser vesten, daz ist wîslîch.>
< ich fliuhe vil ungerne> sprach wolf dietrîch.
< du solt von rehte fliehen, wir haben deheine wer.
du hâst ouch wol gehoeret: zwên sint eines her.
sô koment vil lîhte tûsent und vehtent alle ûf dich.
warumbe wilt du toeten dich selben unde mich?
wir suln ze walde fliehen> sprach berhtunc von mêrân.
< du maht mit eilf gesellen niht tûsent man bestân,
unde habe wir danne ouch deheinen ganzen schilt.>
mit jâmer sprach der krieche< ich volg swes du wilt.>
< sô sul wir> sprach der alte< ûf die burc ze lilienport.
wir haben an den kriechen begangen grôziu mort.>
< ja enruochte ich> sprach wolf dietrîch< und werden si mir holt,
waer kunstenopel mîn eigen und aller kriechen golt.>
< ich sage dir> sprach der alte,< ich hân alles des genuoc,
des man hundert rittern ûf tavele ie getruoc.
des gibe ich dir dâ heime vil genuoc wol fünf jâr:
welt aber ir iht mêre, daz bringet selbe dar.
die wîle uns nert diu spîse diu lîpnar und der wîn,
sô sul wir vor den vînden alles stürmens sicher sîn.
ist daz man uns besetzet, wir gemüen daz künicrîch.>
< ûf der burc wil ich ersterben> sprach wolf dietrîch.
si bewâgen sich der genge die naht unz an den tac.
dô gienc in vor der alte, der sîner kinde phlac.
si erstrichen daz gebirge, daz was et hôch genuoc:
berhtungen muoten sêre die ringe die er truoc.
< du maht mir niht gevolgen> alsô sprach hêr dietrîch. -
< ich enruoch waz mir geschaehe, hetest du ein künicrîch.> -
< swîc> sprach der junge< und nim vil rehte war:
ich sihe ein fiuwer blicken, dâ ligt waen der vînde schar.
ê ich ûf lilienporte hin în kume geriten,
waern ez niht guote friunde, mit in wurde gestriten.>
< entriuwen> sprach ein ander,< ich sihe ouch dort ein lieht.
sint ez die rehten vînde, so geniset ir einer niht.>
< zwâre ich sol ersterben, ich besehe dan wer si sint.>
er spranc in sîner brünne spilnde alse ein kint
ze tal die hôhen lîten huop er sich vor in dan,
daz im gevolgten kûme sîn einlif dienstman.
dô dûhten in ie cleine die ronen und ouch die graben:
ê si im ze helfe kâmen, er hete den strît erhaben.
berhtunges süne gemeine nâch im die lîten spranc:
do envorhten in die vînde, dâ sô manic brünne erklanc.
ê si sich ûf gerihten ze strîte al gelîch,
dô hete ouch si erschrecket wolf hêr dietrîch.
si liezen bî den fiuwern ir halsberge unde ir ros:
si vorhten niuwan des lîbes und entrunnen ûf ein mos.
fünfzic kastelâne si funden dâ stân,
der nâmen niuwan einlif die einlif dienstman.
den zwelften nam ouch selbe der wolf dietrîch.
si liezen dâ den vînden manegen halsberg wünniclîch.
mit jâmer sprach der alte< wir suln gên der veste varn.
wir vinden morgen geste, des müge wir niht bewarn.
aller mîner lande ich nie mêre geniezen mac:
man besitzt uns ûf der bürge, ê ez morgen werde tac.>
in was gelâget hiute; doch komens ûf lilienport.
vil schiere der wahtaere vernam des meisters wort.
ouch hôrte in ûf der zinne wol diu frouwe sîn:
si zelte durch die porten niuwan zehen kindelîn.
den eilften si dô frâgte< berhtunc, wâ'st unser her?>
mit jâmer sprach der alte< wir haben iezuo niht mêr.
swaz uns ist erstorben, daz ist unklagelîch.
gehabe dich vil wol, frouwe: ez lebt noch wolf dietrîch.>
si sprach vil klagelîche< wâ sint nu mîniu kint?>
mit zorne sprach der alte< ich weiz wol wâ si sint.
si habent wol vergolten ir tôdes herzensêr.
ich wirf dich über die mûre, gedenkst ir immer mêr.
swaz wir zwei klagen solten, daz wirt er eine klagen.
nu troeste mînen hêrren, dem müeze wirz vertragen,
daz er der kinde tôde vergezze durch uns zwei.
mich müet der jâmer immer, daz er sô lûte ob in schrei.>
sus volgete im diu frouwe, der kinde si vergaz.
verborgenlîchen tougen wurden ir ougen naz.
dô wart in der bürge diu klage unmâzlîch:
niemen klagte als sêre, als der wolf dietrîch.
sus werte ir aller jâmer unz an den fünften tac.
doch verklagten si die tôten, die niemen erwecken mac.
an dem fünften morgen huop sich ein grôzer schal:
von den argen vînden wart vol dâ berc unt tal
geleit unde erfüllet, die burc al umbelegen.
si muosten von der veste der reise sich bewegen.
die wahter riefen lûte< nu wacht und hüetet wol!
daz velt und daz gebirge ist allez vînde vol.>
do erschrac an sînem bette der fürste von mêrân.
dô trat er in daz venster und erkante manegen man,
vil manigen der geste, die fuorten frömdez dach.
sîn herze erschrac vil sêre, dô er sô vil der geste ersach.
dô gienc er über daz bette, dâ sîn hêrre ûf lac.
den weckete er vil sanfte< nu wol ûf, ez ist tac.
dîne bruodr uns habent besezzen, alrêrste geschiht uns wê:
ez ligent vor mîner bürge fünf tûsent oder mê.>
dô warf er einen mantel über sîne brust blôz.
si trâten in daz venster, die menge sâhens grôz,
die vor der mûre lâgen, die zwêne künege rîch:
< nu bin ich êrste in sorgen> sprach wolf dietrîch.
None< swîc> sprach der alte< und gehabe dich noch wol.
sînes leides niemen sich ze übele gehaben sol.
der man sol sînes liebes ouch niht sîn ze frô.
swaz wir darumbe taeten, sô waere ich im doch alsô.>
mit zorne sprach der junge< sît mir got hât gegeben,
daz si kumen sint sô nâhen, sô wil ouch ich mîn leben
wâgen und mîn êre umb mîn künicrîch.
got lât mich niht verderben> sprach wolf hêr dieterîch.
die in der bürge wâren, die rihten sich ze strît,
und was doch ungesperret ir tor ze aller zît.
si liezen nider die brucke und giengen für daz tor:
swes si in der bürge luste, daz funden si dâ vor.
swie grôz ir menege waere, doch was ez ungelîch.
dâ sigete ouch vil dicke wolf dietrîch.
von starker patalje huop sich vil ofte nôt.
die vînde gestriten selten, ir belibe wol zweinzic tôt.
sus wart von den wirten der geste vil gevalt.
die wunt dannen kâmen, die lâze ich ungezalt.
alsô erwerten die wirte den frömden gar,
daz dô durch sturmes willen kam deheiner dar.
dô wart ein fride gemachet und ein gesprâchtac.
saben der teidinge und meister berhtunc phlac.
< ich râte dir daz beste> sprach der ungetriuwe saben,
< des solt ouch du mir volgen, wilt du den lîp behaben.
berhtunc, ich wil dir râten, und wilt du gerne leben,
du solt dîn junchêrren und die burc den künegen geben.>
< nu enwelle got von himele> sprach berhtunc von mêrân:
< er hât sich gar ze verre ûf die triuwe mîn verlân.>
saben sprach< die künege zwên eide habent gesworn,
daz si daz velt iht rûmen, diu burc werd ê verlorn.
dich und dînen hêrren und elliu dîniu kint
diu haeht man an die zinnen und die ûf der bürge sint.>
mit jâmer sprach der alte< des muoz ich mich bewegen.
sô bin ich doch in triuwen und in êren tôt gelegen.>
der fride niht langer werte, dô reit er wider în
und sagete disiu maere dem lieben hêrren sîn.
swes dô die künege swuoren, des liezens allez wâr.
si lâgen vor der bürge unz in daz vierde jâr.
dô wart des jungen riuwe und ouch sîn jâmer grôz,
daz er alsô sterben solte; des verligens in verdrôz.
von sorge wart er wîse, als die jungen tuont.
vil fruo an einem morgen er für berhtungen stuont.
dô sprach vil barmiclîchen wolf hêr dietrîch
< mit ruowe erwirbet niemen êr noch künicrîch.>
< nu sage an> sprach der alte,< waz wilt du deich nu tuo?
west ich wie ichz erwurbe, dâ hulf ich dir gerne zuo.>
mit jâmer sprach der krieche< got müeze dich bewarn:
ez ergê swie got welle, ich muoz leider von dir varn.>
mit zorne sprach der alte< nu enweist du war du solt.
daz du der rede erdenkest, ich wird dir nimmer holt.
swelch vogel ze fruo fliuget ûz dem neste sîn,
dem mac wol misselingen: als geschiht dir, hêrre mîn.>
mit zühten sprach der krieche< mir sint mîn vedern lanc
und sint alsô gewahsen, daz si mich niht dunken kranc.
der sterkist und der lengist ich undr iu allen bin:
als mich diu sorge twinget, ich gewinne ouch lîhte sin.
erloube mir die reise. warumbe tuost du daz,
sol ich bî dir verderben? waz ist dir dester baz?
ich wolte gerne loesen dich und dîniu kint,
diu durch mich in die sorge und angest komen sint.>
dô sprach der getriuwe< wes hâst du dir gedâht,
daz du dich underwindest, daz du niht volenden maht?
und daz du dirz gedenkest, dar ab tuost unwitziclîch.>
< waz touc et unversuochet?> sprach wolf hêr dietrîch.
< ich wil die welt durchrîten und dar zuo elliu lant,
mir werde ûf diser erde eteswâ ein künec bekant,
der sô gewaltic heize, des dienst wil ich ouch sîn,
daz er mir rehtes helfe an den argen bruodern mîn.
hilft er mirs betwingen, dar umb wird ich sîn man.
ich wil ein teil des landes durch sînen willen enphân.>
< weiz got> sprach der alte,< du rîtest manegen tac:
den künic weiz ich nindert, der dir gehelfen mac.>
< swîc> sprach der krieche,< wie möhte daz geschehen?
ich wil ez niht gelouben, ich wil ez ê besehen.
waz touc daz leben dem kinde, ez ensî ouch muotes frî?
ob du indert keinen wizzest, den sage mir wâ der sî.>
< sît du niht wilt erwinden> sprach berhtunc von mêrân,
< du wellest hilfe suochen, sô weiz ich einen man:
waer er uns niht ze verre, er lôste uns hie mit her.>
< den selben wil ich suochen, und waere er über mer.
den solt du mir zeigen und sîn lant wâ ez lît.>
< daz heizet lamparten und heizt er ortnît.
kein künec mac sich im glîchen, sô mehtic ist sîn her.
ein frouwen mit gewalte nam er eim künege über mer.
der selben küniginne gehalf im ein getwerc:
im ist vil wol kündic swaz decket tal und berc.
swes ouch den künec gelustet, daz muoz benamen ergân:
swâ gegen er sich geneiget, daz mac vor im niht gestân.>
mit zühten sprach der krieche< nu erloub mir daz ich var.
ob ichs halt niht bedörfte, doch sô wolte ich dar,
daz ich den künec gesaehe, von dem ich hoer wunder sagen.>
si enwesten aber leider daz in der wurm het hin getragen.
mit witzen sprach der alte< diu reise ist dir ze grôz.
du vindest nindert strâze noch keine stîge blôz.
du kumest ouch harte dicke daz du mir der wârheit gihst:
du muost sehs wochen rîten, daz du lant noch liute sihst.
ez heizt diu romanîe, daz lant noch liute enhât.
du vindest nindert huobe noch acker wol besât.
hebst du dich ûf die strâze, kint, ez geriuwet dich.>
dô sprach aber der junge< hêrre meister, troestet mich.>
< jâ muoz ich> sprach der alte< dar umb die reise wern.
du maht dich ûf der strâze vor hunger niht ernern.
gelîche den vihes herden dâ gênt die wilden leun.>
< du maht mir> sprach der junge< von tieren niht gedreun.>
< sît du niht wilt belîben> sprach berhtunc von mêrân,
< sô gibe ich dir vil gerne, daz ich dir behalten hân:
valken den vil guoten, den wîln dîn vater reit:
in manegem volcwîge ze sige dar ûf er streit.
sînen helm, sîne brünne, sînen schilt und ouch sîn swert,
daz hân ich dir behalten, ob dîn wille des nu gert.>
< den schilt man entriuwen an mîm halse nimer gesiht.
warumb solt ich den füeren? mir wart sîn ampt noch niht.
ein schilt kius ich mir selbe> sprach der junge man.
< ich wil durch übermüete elliu wilde tier bestân.
man vermisset sîn doch lützel, swelhez dâ wirt erslagen.
swelch sich wert aller lengist, des sigel wil ich tragen.
ich wil des swern eide, oder ich gelige tôt,
daz ich durch sîne êre immer mêre ûz aller nôt
wil sîn genôzen helfen und wil in triuwe swern.>
mit jâmer sprach der alte< nu müez dich got mir nern.
und wilt du niht belîben, vil lieber hêrre mîn,
ganc balde und nim urloup von der lieben muoter mîn!>
dô giengen si dâ beide dâ er sîn muoter vant.
mit jâmer sprach der alte< iwer sun wil in diu lant.>
< nu enwelle got von himele> sprach dô diu künigîn.
< er sol vil vaste wallen, liebiu muoter mîn.>
si sprach< sun unde hêrre, wem lâst du danne mich?>
< mînem meister berhtunge wil ich bevelhen dich.>
< got müeze dir behalten, vil liebez kint, dîn leben.
swaz ich dir hân behalten, daz wil ich dir nu geben.
nu muoz ich immer weinen mîn leit ze grôzem schaden.>
si sprach zuo dem jungen< nu reiche mir mîn laden.>
ir herze wart durchbrünstic, dô si diu kleider vant.
si sprach zir lieben kinde< nu habe dir ditz gewant.>
swie und si dâ geweinte, sîn ouge wart nie naz:
daz gewant begunde er schouwen:< muoter, zwiu'st mir daz?
ich naem vil michels gerner ein herten halsberc lieht.
gip ez swem du wellest, muoter, ich wil sîn niht.>
< jâ solt du dran gelouben, sun, ez ist dir guot,
swâ du wilt einic rîten; ze kindisch ist dîn muot.>
< jâ bin ich dem gewante gar ein ze grôzer kneht:
an lenge und an der wîte ist ez mir nindert reht.>
si sprach< nu gip mirz widere, tuot ez dir indert wê.
als liep ich dir ie wurde, lâ sehen wie ez dir stê.>
dô volgete er der muoter und nam ez in die hant.
dô meinte er daz im waere ze wênic daz gewant.
die wâr er an sich sloufte, dô warts im gar ze wît:
er sprach< nu sage mir, muoter, ist ez guot für keinen strît?>
si sprach< ez waere als lange niht gelegen in mîner laden.
dir kan fiur noch wazzer noch anders niht geschaden.
swâ ez hin gereichet, dâ wirst ouch nimmer wunt,
und bist vor allem wâfen dar inne sicher unde gesunt.
du hâst über dîn herze der saelden tach geslouft.
daz sint diu selben kleider, dâ du inne bist getouft:
du solt an got gelouben, sô wirt dir dîn künicrîch.>
< nu geruoche er mich behüeten> sprach wolf hêr dietrîch.
dô hiez er im gewinnen sîns vater sturmgewant.
sîn muoter vil geweinte, dô si im die riemen bant.
si wâren alle verzwîvelt an dem küenen degen hêr
und wolten ouch des waenen, si gesaehen in nimmer mêr.
alsô man dô mit jâmer in der bürge innen wart,
daz der junchêrre wolt ûf die senenden vart,
die alten zuo den jungen mohten weinen niht verlân:
ez trûrte ab niemen als sêre als sîn einlif dienstman.
der alte sprach zem jungen< nu gedenke an unsriu jâr.
kumst du ze frömden liuten, so vergizzest unser gar.
in dîner kindes jugende geliebt dir lîhte ein wîp.
dâ von sô hebet dich ringe, und verliesen wir den lîp.>
< du getrouwest mir vil übele> sprach wolf dietrîch.
< der mir die schoenste gaebe und tûsent künicrîch
und dar zuo lant und bürge, swaz ir in der welte sint,
ich wil nimmer wîp gewinnen, ich loes dich ê und dîniu kint.>
< des gip mir dîne triuwe> sprach berhtunc von mêrân,
< daz du der niht enbrechest.> dô wart ein eit getân:
den swuor er ûf sîm swerte. den eit er staete lie:
swie guote state ers hête, den eit gebrach er nie.
< ich sage dir> sprach der alte,< mîn armuot die ist starc.
doch hân ich dir behalten goldes drîzic marc,
ob dich got gesendet under eines wirtes dach,
daz du doch des êrsten habest dâ mite gemach.
nu solt dich niht entrihten, dîn ros ist alze snel.
an dem satele hanget wînes zwei parel
und ouch von jegerspîse anderhalp ein bulge vol.
swenn dir des zerinnet, got dich berâten sol.
ich enmac dir vor der porte ze keinen staten komen.
rît als dich got bewîse, du hâst ein dichs an genomen.
als man dich frâgt der maere, sô du rîtest für daz tor,
sô sprich « ich binz ein hüeter und sol wachen hînt hie vor. »
welnt si dich lîhte vâhen, sô bist ouch du niht kranc.
du erwerst wol dînen mantel âne ir aller danc.>
dô man im sînen valken ûf den hof gezôch,
ein mensche ie daz ander vor grôzem jâmer flôch.
vor jâmer mohte niemen den andern sehen an.
dô kusten in vil dicke sîn einlif dienstman.
si wurfen ûf die porte: ir jâmer wart vil grôz:
als fuor er über die brücke sîner kindelîne blôz.
dô er alsô balde von der veste reit.
im sâhen nâch die sînen, den was von herzen leit.
dô kêrte er gegen den vînden einem degene gelîch:
alrêrst wil in die sorge wolf hêr dietrîch.
None dô wart ein michel frâgen wer er waere,
und von wanne er rîte. er sprach zen huotaeren
< ich hüete vor der bürge, diu was iezuo ûf getân:
wolf dietrîch wil entrinnen und sîn einlif dienstman.>
dô reit er durch die vînde daz in dâ niemen vienc.
swer aber im ze nâhen inder an dem wege gienc,
den lazte er als unschône, daz ern nihtes mêre enbat:
man truoc in danne tôten, er kam nimmer von der stat.
dô reit er vor dem walde die naht unz an den tac.
der huote gên den vînden er alters eine phlac.
des tages wol zweinzic tôten sant er in in daz her:
dô sis innen wurden, si fluhen âne wer.
< nu müeze ez gote erbarmen> sprach der ungetriuwe saben,
< daz wir sô lasterlîchen alle hie gehüetet haben,
daz uns ist entrunnen wolf dietrîch:
er gewinnet lîhte widere alters ein sîn künicrîch.>
dô kêrte er ûf die strâze des andern morgens fruo.
er wolte gên lamparten, dâ rihte ouch er sich zuo.
den tac unz an den âbent er vaste für sich reit:
vil schiere wart er irre, des muoste im wesen leit.
dô twanc in des der âbent, er moht niht fürbaz.
daz er dar hete gefüeret, ein lützel er des az:
er enmohte von der müede, als manegem noch geschiht.
swie wê der slâf im taete, doch sô slief er allez niht.
dô machete er ein fiuwer, daz übr al den walt erschein.
die ronen ungefüege truoc er alters ein.
do versuochte er vil des wildes durch sînen tumben sin:
vil gern het ers bestanden, deheinz bestuont aber in.
an dem dritten morgen dô zôch er fürbaz,
swie wê diu reise im taete, wie selten er vergaz,
er gedâhte an berhtunge, sînen meister von mêrân:
er bevalch gote vil dicke sîn einlif dienstman.
unz an den fünften morgen der küene degen reit.
die strâze und ouch die stîge er vil gar vermeit.
aller hande wildes sach er vil manege schar.
sîn ros begunde müeden, des wart er trûric gar.
dô muote in harte sêre sîn starkiu arbeit.
an allen sînen freuden was im widerseit.
in begreif grôziu swaere, des enkunde er niht bewarn,
daz er in der wilde muost âne strâze varn.
< nu müeze ez gote erbarmen> sprach der wolf dietrîch.
< ich lâze in disem walde allez mîn künicrîch.>
dô zôch er abe die brünne und warfs ûf einen ron.
mit trûriclîchem muote sô schiet er dar von.
< owê> sprach der krieche< wie sol ich mich ernern?
ich mac mich alsô blôzer der vînde niht erwern.
mînes vater erbe wartet mir niht mêr.
wem sol ich dich nu lâzen?> sprach der künic hêr.
harte barmiclîche er von dem geserwe flôch
über ronen und über steine. sîn ros er mit im zôch.
dô hete er im der müede vil gerne gemachet buoz:
wol drîer raste lenge gienc er neben im ze fuoz.
mit stecken und mit ruoten sluoc er im manegen slac.
von hunger und von müede daz ros im dâ erlac:
im mohte niht gehelfen, swaz er im slege sluoc:
sô liep was im sîn valke, daz er den satel truoc.
dô bant er in vil vaste ûf den rucken sîn.
er kam ûf ein gebirge, dâ lûht im der sunnen schîn.
da erhôrte er eine stimme diu vil lûte erschal,
daz ir aldâ antwurte beidiu berc unt tal.
< sô ungehiurem ruofe wart nie niht mêre gelîch.
ich waen ditz sî diu helle> sprach wolf hêr dietrîch.
< nu hân ich leider niemen, der mir diu maere ervar.
nu ergê mir swie got welle, ich muoz et selbe dar.
ich waen wol daz die tiuvel mir hie vil nâhen sint.
ich hoer lûcifern schrîen und elliu sîniu kint.>
sîn ros daz treip er nidere die lîten hin ze tal:
vor hunger und vor durste si bêdiu tâten manegen val.
mit jâmer sprach der krieche< got mir ein stîc bescher,
dâ ich den tiuvel vinde! swie kleine ab sî mîn wer,
man sol mir daz gelouben, ich muoz den tiuvel sehen:
sol aber ich nu ersterben, daz muoz alhie beschehen.>
die lîten zôch er nidere, ein wazzer er ersach.
< wâfen> sprach der krieche,< wie ein ungefüeger bach!>
die ungefüegen helle und die tiuvel dier dâ vant,
die wârn des meres ünde und sluogen an die steinwant.
mit vallen und mit strûchen sô kam er an den sant
ûf die ebenen erde nider an daz lant.
dâ stuont ein grüene linde, dar undr ein anger was:
im gienc unz an die gürtel die bluomen und daz gras.
ez gap gesmac vil süezen die rôsen und der klê.
< ôwol mich> sprach der krieche,< swie halt ez mir ergê,
got hât mînem rosse weide alhie beschert:
mir ist vil deste sanfter daz ez sich ernert.
ez wirt hie von dem anger fürbaz niht gezogen.
nu wil ich ouch hie slâfen ûf mînem satelbogen.
sol ich vor hunger sterben, sô lig ich hie lieber tôt
dan ûf der boesen erde: ditz gras ist rôsen rôt.
sît ich die grüenen linden und den anger funden hân,
( ich enmac vor hungers noete weder rîten noch gân)
wâ möhte ich baz ersterben? ez ist hie sô wunniclîch.>
do entslief in senenden sorgen der wolf hêr dietrîch.
der durst und ouch der hunger het im nâch benomen den lîp.
ûz des meres grunde gienc ein ungehiurez wîp:
si truoc an ir lîbe von schuopen eine hût.
si sach ouch dem gelîche sam si waere des tiuvels brût.
mit langem wazzermiese si gar bewahsen was,
als in dem wazzer wahset vil ungefüegez gras.
ir hiengen von dem kinne die granen unz ûf den fuoz.
swie ungestalt si waere, si het dannoch senften gruoz.
si was an allen enden vil slîmic unde naz.
ir hâr gienc über die versen und dannoch fürbaz.
ir was diu ougengruobe wol einer spannen wît,
wol zweier vinger tiefe, aldâ daz ouge lît.
ir munt was als ein schaffel, ir zene wol spannen lanc,
ir füeze als ein schûvel: vil unsaelic was ir ganc.
ir was ouch ir stirne wol einer ellen breit.
dô si den degen wacte, daz was im vil leit.
si trat über den kriechen und zôch im ûz sîn swert.
si sprach< nu weiz et niemen wes du hâst begert.
du suochest aventiure> sprach daz wilde wîp:
< er waer doch harte übele, swer dir nu naeme dînen lîp.
nu hâst in dîner jugende vil wünneclîchiu lide.
west ich obe du edel waerest, ich gaeb dir gerne fride.>
sîn swert daz barcs vil schiere, wan daz kund si wol.
si verbarc sich selbe hinder eines boumes hol.
dô der krieche erwachte und des swertes niht ensach,
dô want er sîne hende, vil barmiclîche er sprach
< weiz got, mir sint diebe hie nâhen bî gewesen.
fund ich doch iht gehiures, sô möhte ich noch wol genesen.>
dô nam er sîne brieve mit jâmer in die hant.
alle sîne swaere er dar ane geschriben vant.
diu frouwe lîse hôrte, unz daz er gar gelas
allez daz an dem brieve von im geschriben was.
dô alle sîne swaere gelas wolf dietrîch,
do gesprach ûz dem boume diu küniginne rîch.
mit gremelîchem muote diu küniginne sprach
< wer hât dir erloubet ditz ligen und den gemach?>
vil schiere blicte er umbe: dô diu frouwe im wart erkant,
dô viel im vor vorhten der brief ûz der hant.
der krieche sprach mit vorhten< waz mac ez dir geschaden?
ich bin mit ungemache an dise stat geladen.
du maht mit senften worten mir wol sprechen zuo,
und lâz mich des geniezen, daz ich dir nihtes tuo.
ist aber diu grüene linde und diser anger dîn?>
< jâ er ist mîn eigen> sprach diu künigîn.
< daz ich hie hân geslâfen, daz lâzet âne zorn,
und helfet mir gerihtes, ich hân mîn swert verlorn.
daz wart mir ûz der scheide gezogen dô ich dâ lac.>
si sprach< ich hilf dir gerne, swes ich dir gehelfen mac.
und hetest du iemen friunde, dir wurde lîhte baz.
ich sihe wol> sprach diu frouwe,< dir gewirret etewaz.
nu sage> sprach diu frouwe< waz ist aber dîn nôt?
du hâst gesundez herze und lîst doch schiere tôt.
ez ist doch vil übele, ob du verderben solt.
ich trowet dir wol helfen, waer ich dir anders holt.>
< mir gewirret an dem herzen noch an dem lîbe niht:
ez kumt von arbeite, daz man mich als bloeden siht.
got, sît ich sol ersterben, sô lâz ez schiere sîn!
iedoch genaese ich lîhte, het ich spîse unde wîn.
ze mîner erzenie hoert lützel meisterschaft:
der durst und ouch der hunger benimt mir mîne kraft.>
< ich erkenne wol die salben, die dîn herze haben sol.
drîzic tûsent ritter die ernerte ich eine wol.>
mit jâmer sprach der krieche< sîstu ein gehiure wîp.
und ob du an got geloubest, so erner mir mînen lîp.>
< mir ist vil unmaere, ob du tôter hie gelîst.
mîn helfe frumt dir kleine, du sagest mir wer du sîst.>
< mîn vater was ein krieche und was ein künic rîch:
er saz ûf kunstenopele und hiez huge dietrîch.
nu habent mich verstôzen die argen bruoder mîn.>
< daz habe ich wol gehoeret> sprach diu künigîn.
< alle mîne helde ich von in verlorn hân.
si habent mir ouch besezzen mîn einlif dienstman.
nie mêre ichz überwinde, ligent si ze kriechen tôt.>
si sprach< wilt du mir volgen, si kument wol ûz der nôt.
swaz dir dîne friunde râten, dâ bist unverdorben mite.
wil du genesen gerne, sô tuo des ich dich bite.
daz du mich nemest ze wîbe, ich gib dir driu künicrîch.>
< nein ich, ûf mîne triuwe> sprach wolf dietrîch.
< nu lâ mich alhie sterben, ich enruoch waz mir geschiht:
des übelen tiuvels muoter kumt an mînen arm niht.
daz ich dir versage sô schiere, daz lâ dir niht wesen zorn.
ich hân dich und alle frouwen unz an mînen tôt versworn.
ob du begünnest zürnen, wie solte ich mich ernern?
naem aber ich alle frouwen, dannoch muoz ich dich verswern.
der tiuvel ûz der helle kaem wol zer hôchzît.>
vor freuden wart ir mündel wol drîer spannen wît.
sus trat si ûf hôher: diu frouwe schoener was.
si slouft sich ûz den schuopen und warf si ûf daz gras.
si lûhte ûz allen wîben, als diu sunne lieht.
aller megede schoene was gên ir gar enwiht.
des hungers und des durstes er durch ir schoene vergaz:
< ich waene> sprach der krieche< mir geviel nie frouwe baz.
mîn muot ist mir gehoehet, du gevellest mir sô wol.
nu erbarme ez gote von himele, daz ich dich niht nemen sol.
nu sitze nider, frouwe, durch got und troeste mich.>
si sprach mit süezen worten< sag an, waz irret dich?>
< ich hân gesworn des eide, frouwe wol getân,
daz ich nimmer wîp gewinne, ich loese ê mîne man.>
< ich sage dir> sprach diu frouwe< und wilt du gerne leben,
betwingst du dîne bruoder, du solt mir einen geben.
ob ich dich baete, hêrre, umb dîn eines lîp,
des wil mir got niht gunnen, du nimst ein ander wîp.
nu lâ mich dînen bruoder füern an des meres grunt:
ich mache im tegelîche wol tûsent wunder kunt.
swaz daz mere bedecket, daz stêt in mîner hant.
dar zuo ob dem wâge hân ich wol drîzic lant.
alle schrâwazen wil ich im ze eigen geben
und elliu merwunder: wie möhte er schôner leben?>
< entriuwen> sprach der krieche< ich gib dir den bruoder mîn.
des maht du ûf mîn triuwe gar âne zwîvel sîn,
und mac ich in betwingen, vil schoeniu frouwe hêr.>
dô sprach diu küniginne< ich bite dich nihtes mêr.
ich erkenne eine spîse, diu ist nütze unde guot,
diu dir an dem lîbe und dem herzen sanfte tuot,
die du vil sanfte füerest mit dir in der taschen dîn.
si müet ouch dich niht sêre, si ist weder spîs noch wîn.
wilt du mirz loben bî triuwe, so belîbest sorgen frî.
du gip der spîse niemen, wan der getriuwe sî.
ich sage dir von der wurzen, diu hât solhe meisterschaft:
swenn du ir geniuzest, sô hâst du eins lewen kraft.
dir ist dar ûf dîn houbet gelegen.
ir stêt vil in der welte, man solte ir schône phlegen.>
si fuorte in zuo dem boume, dâ si die wurze ersach.
si lêrt in daz ers erkande, swa ers immer mêre gesach.
als er der wurze ein wênic genam in sînen munt,
< ôwol mich> sprach der krieche,< nu bin ich aber gesunt.
mir gewirrt an mînem lîbe niht sô grôz als umbe ein hâr:
al mîne sterke, frouwe, die hân ich wider gar.
ir sult mir, frouwe, râten, sî ir sô getriuwe sît,
wie ich wider ze sîner sterke bringe mîn ravît.>
si sprach< der selben wurzen solt du im ouch geben ein teil:
sô gewinnt ez sterke widere und wirt frô unde geil.>
ez wart zehant versuochet, sîn ros wart wider starc.
in einem frechen muote vant er aber sîn marc.
swie mager ez aber waere, iedoch truoc ez in dan:
dô kam ûz sînen sorgen der helfelôse man.
mit zühten sprach der krieche< frowe, ist dir iht bekant,
welhen wec man rîtet in der lamparten lant?>
< du vindst deheine strâzen, rît niuwan bî dem mer,
du sihest lamparten schiere: got dir gelücke dâ bescher.
du solt dich, hêrre, hüeten, daz lant ist âne fride:
dâ vant man ê gerihte bî dem halse und bî der wide.
du wirdest nimmer irre> sprach diu küniginne rîch.
nu ist aber ûz den sorgen der wolf hêr dietrîch.
None von dannen er dô kêrte durch den grüenen walt,
als in diu frouwe lêrte, die stige manicvalt
bî dem mere vil nâhen durch daz wilde lant.
die stige und ouch diu strâze im wârn vil unbekant.
des reit er ofte irre, als ich vernomen hân.
an dem vierden morgen dô kam der küene man
in eine starke wilde: dâ hôrte er sêre klagen;
dâ was ein maget vil schoene mit gewalte hin getragen.
dô wâren in dem lande fünfzic schâchman:
die heten in dem walde schaden vil getân.
ze velde und ûf der strâzen roubten si daz lant:
daz was den lantliuten mit schaden wol bekant.
dar kom der degen küene al eine zuo geriten.
owê hie von dem recken mit ellen wart gestriten!
als in die schâchaere zuo in sâhen komen,
ieglîcher sprach besunder, als wir daz hân vernomen.
< dort her vert ein recke, der füert ein harnasch an,
daz sult ir wizzen alle, daz selbe wil ich hân.>
dô sprach aber der ander< er dunkt sich nie sô starc,
er muoz mir in der wilde lâzen hie sîn marc.>
< sô gunnet mir des helmes> sprach der dritte dô.
dô sprach ez der vierde< sô bin ich des swertes frô.>
sus wart dâ geteilet swaz er mohte hân.
als si ersach der recke, er îlte durch den tan.
gegen den schâchaeren wart dem degen ger.
dô wart vil schiere gezucket swert schilde unde sper.
die bî dem fiure sâzen und schreiten dâ die meit,
der sluoc er vier und zweinzic, als uns ist geseit.
die andern im entrunnen, si wurden aber wunt.
dô wart diu maget ledic an der selben stunt.
dô lief si gegen dem recken, danken si im began:
si sprach< got müeze iu lônen, vil wunderküener man.>
do erbeizte er zuo der erde der küene degen starc.
er huop die maget edele für sich ûf daz marc.
dô kêrte er durch die wilde, als uns daz ist bekant,
zuo einem riutaere, den er dâ nâhen vant.
dem bevalch er die frouwen, als wir vernomen hân.
dâ mite kêrte dannen der vil küene man.
dô sagte im niemen maere, im was ouch unbekant
wie berihtet waere liute unde ouch lant.
swâ er ûf der strâzen für die liute reit,
die wâren sô betrüebet daz in niemen freit.
dô frâgete er ouch niemen, sus kam er in daz lant:
ortnîdes tôt des küneges der was im unbekant.
an einem morgen früeje do gevienc der küene man
einen wec vil engen, der truoc in in den tan.
daz kam in ze sorgen: der walt vil dicke was,
wan dâ was vil tiure beidiu velt unt gras.
des reit er ofte irre als vil dicke noch geschiht.
der edele fürste küene der het der spîse niht.
swâ er die nahtselde het durch daz lant genomen,
dâ wart er ie berâten, als wir daz hân vernomen.
dô reit der küene recke allen den tac,
daz er in dem walde vil kleiner spîse phlac.
dô ez gienc an den âbent, dô vant der küene man
einen riutaere, als ich vernomen hân.
der half im mit der spîse und frâgte den küenen degen,
wes er in dem walde des tages het gephlegen,
daz er alsô spâte waere zuo im komen.
alrêrst sagt er im maere, als wir daz hân vernomen.
er sprach< ich bin von kriechen komen in ditze lant,
ich wolte ouch gegen garte. nu tuo mir daz bekant
wâ ich die rehten strâze rît von dir aldar.>
er sprach< vil lieber hêrre, der bewîse ich iuch vil gar.>
der riuter der gienc danne mit im in den tan.
er wîste in ûf ein strâze, den ûz erwelten man.
dô was ez worden vinster. daz er niht dâ beleip,
des nimt mich immer wunder, waz in von danne treip.
doch kêrte er durch die wilde durch daz gebirge dan.
gegen den gartsêwe gâhen er began.
jâ reit er in dem walde des nahts vil kumberlîch.
nu ist aber ûz einen sorgen der wolf hêr dieterîch.
None den gartsê hôrte er diezen, vinster was diu naht.
von den wahtaeren hôrte er einen braht
unde ein küniginne vil jâmerlîchen klagen:
dar begunde er gâhen, ê dan ez wolte tagen.
do erbeizte er von dem rosse und wîste ez durch den tan.
aber klagen sêre hôrte der küene man.
er gedâht< bist du gevangen, sô hilfet dir mîn lîp.>
jâ klagete ortnîden sîn vil schoenez wîp.
dô was im unkunde diu burc und ouch daz lant.
dô kam der edle recke ze garte für gerant.
sîn ros daz bant er balde, als wir hoeren sagen.
er huop sich zuo der mûre und hôrt die frouwen klagen.
si klagete jâmerlîche, ir klage diu was grôz.
< nu bin ich hie ze garte vil maneger freuden blôz.
himelischer keiser, waz het ich dir getân,
daz du mich hâst gescheiden von mînem lieben man?
der gewan mich mit noeten verre in der heiden lant.
alle mîne mâge sint mir vil unbekant.
ich was ein heideninne und er ein kristenman,
wan ich durch sînen willen den reinen touf gewan.
nu muoz ich mich sîn ânen, daz wil ich klagen crist,
der ob aller welte vil gar gewaltec ist.>
hie klaget vil klagelîchen diu küniginne rîch:
daz hôrte bî der mûre wolf hêr dietrîch.
< sît ich verloren habe mînen lieben man,
sô wil ich mich ervallen, wan mir got leides gan.>
hie wart mit sînem schilte wolf hêr dietrîch.
do behabete ein juncfrouwe die küniginne rîch.
diu was tougenlîche mit ir gegangen dar.
si nam der küniginne mit ganzen triuwen war.
< klagt maeziclîchen, frouwe, iuwern lieben man:
jâ lebt noch got der rîche, der iuch wol ergetzen kan.>
< wie möhte ich werden ergetzet des lieben hêrren mîn?
ich waen daz in der welte iht sô biderbe müge sîn.
er jach daz in der welte indert waere sîn gelîch,
wan einer von salnecke, heizt wolf hêr dietrîch.
der ist dâ ze kriechen gar ein gewaltic man.
im dient gewalticlîchen gevilde und manic tan.
dô ortnît mîn hêrre ze jungest von mir reit,
waz er guoter maere mir von dem recken seit!>
alrêrst sprach bî der mûre wolf hêr dietrîch
< klaget maeziclîche, küniginne rîch.>
do erschamte sich diu werde und wolte danne gân.
durch aller frouwen güete bat er si stille stân.
< ir sult mich lâzen hoeren umb wen ir jâmer traget.
wer was der ellensrîche, den ir sô sêre klaget?>
si gedâhte, ez waere ir hêrre, ortnît ir lieber man,
und hete durch versuochen dise frâge dâ getân.
trahene von ir ougen die vielen hin ze tal.
die nazten im die hende vor dem wîten sal.
diu naht diu was niht vinster, si kôs den küenen degen:
dô het diu küniginne sich freuden gar bewegen.
< bist duz, mîn lieber hêrre?> sprach daz reine wîp.
< waz tet mîn armer dienest wider dînen lîp,
daz du mich sô versuochest? nu melde dich enzît,
und scheide mich von jâmer, hôher künec ortnît.
nu muotet mîn ze wîbe der grâve herman,
der bî dînen zîten ie dir was undertân.
gedenke, künic hêre, wie stât dir daz an,
und scheide mich von noeten, vil tugentlîcher man.
nu muoz ich tegelîchen lîden vil grôze nôt,
daz mir nu endiclîche vil lieber waere der tôt.
jâ muotet mir ze wîbe, der undr ortnîden saz:
rîcher got von himele, dir si geklaget daz.
sît ortnît mîn hêrre ze jungest von mir schiet,
sît het ich leider niemen, der ihtes mich beriet.
des ist mir sorge und jâmer ze allen zîten kunt.
man gît mir mînes geldes niuwan kupfers hundert pfunt.
dâ muoz ich mich zem jâre mit noeten mit betragen.
swaz ich und mîne frouwen mit handen mac bejagen,
daz ist mîn gelt zem jâre, des ich mich neren muoz.
der süeze got von himele, der tuo mir sîn schiere buoz.
nu gedenke, künic hêre, do ich êrste bî dir lac,
wie rehte tugentlîche dîn küener lîp mîn phlac!
ich leist durch dînen willen gar eine herte vart:
dar an solt du gedenken, vil edeliu fürsten art.>
< ich binz niht iuwer hêrre, ich bin ein vetribner man,
der weder lant noch liute noch erbe nie gewan.
gar âne mîne schulde sô bin ich vertriben:
mir ist sicherlîchen niht wan schilt und sper beliben.
dar zuo mîn ros gesatelt, des muoz ich mich begân.
ich bin in disem lande gar ein ellender man.
ich klaget iu gerne, frouwe, mîne grôze nôt:
nu ist iuwer manicvelter umb des edelen hêrren tôt.>
< waz möht ir, ellensrîcher, iurs leides mir geklagen?
man hât in manegen landen von mir einen vil ze sagen.
man saget in disem lande mînes hêrren tôt:
des lîde ich hie ze garte jâmer und grôze nôt.>
< nu sagt mir, küniginne, wie mac ez umbe in stân?>
< ich sante ûz disem hûse ein wol begarten man,
der wolte an den wurmen rechen sînen zorn:
dâ von hân ich den lieben hêrren mîn verlorn.>
er sprach< durch âventiure bin ich her komen:
iuwer klage, frouwe, hân ich wol vernomen:
ichn reche iuch an den wurmen, si müezen mich nâch im tragen.
mich erbarmet harte sêre sus getânez klagen.>
< daz wil ich widerrâten> sprach frou liebegart.
< zwelf manne sterke het ortnît mîn zart:
den hât der würme einer in den stein getragen.
ir muget wol hie belîben, lât mich in eine klagen.
wâmite het ich verdienet> sprach daz reine wîp
< daz ir durch mînen willen solt wâgen iuwern lîp?
daz geverte ist nâch den würmen vil swinde in den tan:
ich wil iu, degen, râten daz ir hie sult bestân.>
dô sprach der ritter edele< des mac niht ergân.
ich bestân si endiclîchen, vind ich si in dem tan.
sît si sich mordes vlîzent, si lâzent mir ir lîp.
der maere sult ir bîten, vil tugentrîchez wîp.>
urloup gerte er dannen, si bat in stille stân.
< saget mir, ritter edele, wie ist iuwer name getân?
durch iuwer tugende willen nennt iuch, küener man,
deich got umb iuwer êre dest baz gepflêgen kan.>
er sprach< küniginne, des enmac niht wesen.
ich muoz ê dâ ze walde sterben oder genesen.>
er gie ze sînem rosse, des habe er immer danc:
gewâpent âne stegreif er in den satel spranc.
sêre weinende sprach frou liebgart
< owê mînes hêrren, ditz gelîchet sîner vart!
wilt du mich baz versuochen?> sprach aber daz reine wîp.
< got durch sîne güete behalte dînen lîp!>
ein puneiz ûf dem rosse tet er ûf dem graben
harte baldeclîche, als wirz vernomen haben.
er neic der küniginne: von danne was im gâch.
im tet diu tugentrîche vil manegen segen nâch.
dô kêrte er von der bürge durch den vil tiefen tan
her nider gên der etsche, dâ vant der küene man
die rehten lantstrâzen; die reit der helt sâ:
wolf dietrîchs âventiure ist aber einiu dâ.
None ze berge bî der etsche gâhen er began
harte baldiclîchen gegen triente dan.
dâ sâzen arzliute an der selben stunt:
dô tâten im diu armen ir grôzen jâmer kunt.
< got willekomen, hêrre, her in ditze lant,
ob iuch got von himele ze helfe uns hât gesant.
uns hât ein wurm wilder ze leide vil getân:
er hât hie verderbet wol fünf hundert man.
daz sult ir helfen rihten, vil hôch geborner helt.
ze vogte und ouch ze hêrren uns allen sît erwelt.
er hât uns verderbet den künic ortnît:
der was ein kint der jâre, sîn lop was worden wît.>
ez wurden sicherlîchen schilte dar getragen
mit schatze für den recken, als wir hôrten sagen.
< iur guot sult ir behalten> sprach der werde degen:
< ich hân durch gotes willen der reise mich bewegen.>
do beleip der ritter edele unz an den dritten tac.
sîn und sînes rosses vil güetlich man dâ phlac.
si dienten im mit vlîze, daz was michel reht:
daz tet mit guotem willen manec ritter unde kneht.
eins tages gên der nône( ze ruowe was der mân)
dô begunde er frâgen gên der wilden tan.
er bat daz si im taeten des wurmes vart bekant:
dô zeigten se im bî dem mersê zuo der steines want.
urloup nam dô ze triende wolf hêr dietrîch.
dô gâhte über die heide, der helt vil lobelîch.
er kêrte ûf eine strâze in den wilden tan:
dâ vant er sicherlîchen einen tôten man.
der was dem wurme enpfallen in der selben stunt.
er beizte zuo der erde, grôz jâmer wart im kunt.
er sprach< owê, recke, dîn kumber ist mir leit.
du maht wol edele wesen: sîdîn sint dîniu kleit.
du maht sicherlîchen wol fürsten künne sîn.>
er vant an sîner hende zwei rîchiu vingerlîn.
stucke von gewande lâgen umbe den kreiz:
bluotic was diu strâze, in begôz ein angestsweiz.
eines wîbes stimme die hôrte er sêre klagen:
diu was in den zîten mit sorgen umbetragen.
diu was ein graevinne: wie kunde ir leider wesen?
eines degenkindes diu frouwe was genesen.
der vor im lac tôter, der was gewesen ir man.
si hete sich verloufen von den liuten in den tan.
dar îlte baldiclîchen der degen ûz erkant.
si bôt ûz unkreften im ir vil wîzen hant.
ir was von unkreften ir sprâche gar gelegen.
daz begunde erbarmen den ûz erwelten degen.
dar nâch in kurzer wîle diu frouwe sich versan:
si begunde zehant frâgen den ritter wol getân.
dô sprach gezogenlîche der fürste vil stolz
< saget mir, frouwe edele, wer brâhte iuch in daz holz?>
< hêrre, mir nam ein der würme den aller liebsten man,
den in diser welte dehein frouwe ie gewan.
in einem boumgarten hiut morgen daz geschach.
dâ von sicherlîchen mîn freude aldâ zerbrach:
er was milte des guotes und gar ein werder man.
ich stal mich vor den liuten dâ her in disen tan.
freude ist mir gezucket, nu hân ich funden nôt>
sprach diu tugentrîche,< nu nâhet mir der tôt.>
dô sprach der ritter edele< frowe, ir mugt wol genesen.
ob sîn got geruochet, ich sol iuwer amme wesen.>
dô sprach ûz unkreften diu frouwe lobesam
< owê, ritter edele, dâ habe ich gên iu scham.>
< schame ist hie zergangen> sprach wolf hêr dietrîch,
< jâ hilfe ich iu ûz sorgen, ob ich bin sinnerîch.>
von der steinwende gâhen er began.
in sînem helme balde wazzer brâhte er dan.
hie labte sich diu frouwe, daz tuon ich iu bekant:
ir half ûz unkreften dâ des fürsten hant.
von harnesch wart er geblôzet, sîn cursît von im gezogen.
si was von des recken helfe unbetrogen.
mit kinde mitalle truoc er si al zehant
zuo einem riutaere, den er nâhen bî im vant.
< phlic mir der frouwen> sprach wolf hêr dietrîch
< mit vil grôzen êren: ich tuon dich guotes rîch.>
dô sprach der wirt zem gaste< allez daz ich hân,
daz sî mîner frouwen mit dienste undertân.>
dô sprach zem riutaere der vil küene man
< wirt, durch dîne triuwe sî dir kunt getân:
du solt daz kindel toufen, tuo sô tugentlîch,
nenn ez nâch mînem vater huge dietrîch.>
ir wart von dem wirte mit êren wol gephlegen.
urloup nam von in beiden dô der werde degen.
wider zuo dem tôten gâhte er al zehant.
sîn ros der edele ritter dannoch gebunden vant.
er sprach< owê recke, nu riuwet mich dîn leben.
got ruoche dîner sêle ein ringe wîze geben.>
sus klagete er jâmerlîche des edelen grâven lîp:
er sprach< ich vant in noeten hiut dîn schoenez wîp.>
hie brach er über den tôten beidiu loup unt gras.
dô gâhte er nâch dem wurme, dem er unwaege was.
diu naht begreif mit krefte den ûz erwelten degen:
er het sicherlîchen slâfes sich bewegen.
dâ mite der degen küene reit et al die naht.
er hôrte in dem walde von vogele süezen braht.
diu naht was gar vinster, des reit er kumberlîch:
nu ist aber in sorgen wolf hêr dieterîch.
None er reit durch ein gevelle gegen einer steinwant:
in luste sêre slâfens, saz tuon ich iu bekant.
nu im der tac erlûhte, als wir nu haben vernomen,
dô was der degen küene ûf eine heiden komen.
da erbeizte er von dem rosse nider ûf daz lant,
unde leit sich slâfen in sînes schildes rant.
dâ slief der degen küene wol ûf den liehten tac.
der wurm gienc von dem loche, da er aber der weide phlac.
durch sîne snabelweide gie er von dem neste dan.
ein getwerc von dem steine rüefen dô began
< wachâ, degen maere, jâ ist ez an der zît:
du manest mich grôzer leide umb den künic ortnît.
der kam durch die würme dâ her in disen tan.
hie verlôs ouch sîn leben der ûzerwelte man.
ortnît der vil edele verlôs hie sînen lîp:
den weinet noch ze garte liebgart sîn schoenez wîp.>
dannoch slief underm schilte der wunderküene man.
der wurm gâhte balde zuo im durch den tan.
dannoch slief vil sêre diu edele fürsten art.
daz getwerc begund sich roufen bî dem hâre unt bart.
< owê, wilt du niht wachen, wunderküene man,
sô lebt niemen in der welte der die würme türre bestân.
owê, wilt du niht wachen, wer sol uns fride geben?
od wer riht nu die armen, verliusest du daz leben?>
dannoch slief ûf dem schilde der küene degen stolz.
der wurm gâhte balde zuo im durch daz holz.
daz ros daz brach den zoum und lief den wurm an:
ez treip in von dem hêrren mit strîte in den tan.
swanne ez den wurm wilden getreip verre dan,
sô lief ez zuo dem hêrren, als ich vernomen hân,
und wolte in gerne wecken, daz tuon ich iu bekant:
ez sluoc in mit dem fuoze ûf des schildes rant.
ez leit von dem wurme vil ungefüege nôt:
daz sult ir gelouben: vil nâch was im der tôt.
er begunde im zerren sîn vil schoenez vel:
doch was ez in den zîten vil küene unde snel.
ez het den wurm grôzen verre dan getriben.
nu was der degen küene al eine hie beliben:
der was nu erwachet; hoert wie er dô sprach,
dô er sîn ros daz guote naz von bluote sach.
< wê deich niht hân gewachet> sprach der küene man,
< jâ het ich dir geholfen, als du mir hâst getân.
ich sihez an dînem sweize, du bist gewesen in nôt:
wan got und dîn helfe wir waeren bêdiu tôt.
nu hân ich dîner triuwe und ouch der helfe dîn
genozzen daz ich hiute hân daz leben mîn.
ich sihez an dîner gebaere, der wurm ist hie gewesen.
nu hât uns got geholfen, daz wir sîn genesen.>
er riht sich von der erde, als ich vernomen hân.
den zoum den machte er balde und legt in dem rosse an.
er maz des wurmes füeze, vil eislich was sîn ganc:
die klâ vor dem riste wârn dûmellen lanc.
dô sprach der ritter edele< sich, waz sol ditze wesen?
der tiuvel ûz der helle, wer kund dar vor genesen?
waere ich alsô tôte beliben in diseme tan,
wer hete danne erloeset mîn einlif dienstman?
die liez ich dâ ze kriechen in vil grôzer nôt.
si ringent tegelîchen niuwan umbe den tôt.
hêrre got von himele, lâ mich die zît geleben,
daz ich in trôst mit freuden noch einest müeze geben!>
dô gurte er sînem rosse vil snelliclîchen baz.
in einem grimmen muote er dar ûf gesaz.
dô kêrte nâch dem wurme der degen lobelîch:
nu wil in die sorgen wolf hêr dietrîch.
None dô kêrte er gegen der wilde durch daz gebirge dan
gên der steinwende, als ich vernomen hân.
da erbeizte der ritter edele nider ûf daz lant.
sîn ros er harte snelle zuo einem boume bant.
dô gienc er gên dem berge, der vil küene degen.
er het vil sicherlîchen strîtes sich bewegen.
dô er kam zuo dem loche, als ir wol habt vernomen,
in einem grimmen muote was der helt dar komen.
< hêr wirt, sît ir hie heime?> sprach der küene man,
< jâ wellent iuch die geste mit strîte hie bestân.
nu wert iuch manlichen> sprach der küene degen.
< ir geltet mir die tôten, die vor iu sint gelegen.>
der jungen wâren fünviu, diu grinen den ritter an.
der alt was niht dâ heime, der was nâch spîse gegân.
< waz solte ich an iu welfern êren hie begân?
jâ wil ich nâch dem alten, der hât uns leide vil getân.>
dô kêrte er von den jungen ûz der steines want
wider gên dem walde: dô hôrte er zehant
vor im in dem walde ein freislîchen sturm,
den vaht ein lewe wilder, daz ander was der wurm.
dô fuorte er an dem schilde den lewen von golde rôt.
dô sach er dort den wilden stân in grôzer nôt.
< mac ich dir niht gehelfen, ich wil dir widersagen,
deich dich nie mêre gemâlet an mînem schilte welle tragen.>
daz sper ze sîner hende gevienc der küene man.
mit einer starken tjoste rant er den wurm an.
daz sper ze manegen stücken vor sîner hende brast:
er kund sîn niht gewinnen: daz betûrte sêre den gast.
do erbeizte der ritter edele nider ûf daz lant.
sîn ros er harte balde zuo einem boume gebant.
daz swert ze beiden handen sluoc er ûf den wurm.
er kund sîn niht gewinnen: der gast huop den sturm.
daz swert ze drîen stücken als ein aphel hin gespranc.
dô het der ritter edele vil manigen gedanc.
ûf racte er sîne hende< vil genaediger got,
du maht mir wol gehelfen, ich stên hie in grôzer nôt.
hilf, got von himele, genaediclîcher crist,
hilf an disen zîten, sît du gewaltic bist,
und ist daz ich tôter belîbe in diseme tan,
so berât doch dâ zen kriechen mîn einlif dienstman.
die sint ouch verdorben, verliuse ich hie mîn leben.
süezer crist von himele, ich hân mich dir ergeben.
ez stêt an disen zîten umb mich vil kumberlîch.>
alrêrste ist in noeten wolf hêr dietrîch.