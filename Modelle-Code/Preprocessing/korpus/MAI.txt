man sagt hie von den iungen
wi di nach eren rungen,
die waren vor in.
daz taten si us gewin
daz si bilde namen pi.
suz waren di edeln schanden vri
vnd vlizzen sich wan gutez.
er gerndes mutes
di edeln iungen da waren.
zuhticlich gebaren
lerten si di alten.
lazzen vnd halten
di iungen do wol chunden.
di alten ze allen stunden
wisten si des besten.
den chunden vnd den gesten
lerten si erbieten wol,
daz namen di iungen vur vol
vnd warn in gehorsam.
dar zu traip sey gehorsam.
swaz si di alten lerten,
dar nach si sich cherten.
di alten chunden leren,
swi si solten nach eren
maenlichen ringen.
des muez in wol gelingen.
swem man aller beste sprach,
da beriten sich di iungen nach.
da wurden si gebezert mit.
nu ist vercheret gar der sit.
so yeman sich nu bezert lat.
der iungen zuht wider stat.
si nemen chleine zuhte war.
nieman den andern getar
gebezern noch geziehen.
man sach di iungen vlihen
zuht und selicheit.
es ist in vil nach alen leit,
den edelen iungen, ach owe!
da von stet ez nut ni als e.
di iungen liten e meister schaft,
do het zuht so groze chraft,
daz manger da von ze eren wart,
der di selichen vart
ze himel schon hat getan.
der er sus waer erlan,
ob er niht het erliten zuht
nu ist so groz div vngenuht
vnder edelen iungen, daz si niht
ahten, swem man ahte giht
ez stet sumeliches herren muet,
daz er gewinne guet.
in douchte, er het er beiagt,
der doch an ern ist verzagt.
er vnd gut ist vngelich.
dev ere wirt ewichlich.
so guot hie iemerliche zergat,
so ist er alles gutts mat.
er ist ein sineloser man,
der ane got wenet er han.
got sprichet, daz ez niht entuge,
daz yman iht an in getun muge.
got herre, seit daz also ist,
so hilf mir helfecleicher christ
vnd gib die genade mir,
daz ich ze lob vnd ze eren dir
allez daz gesprechen muge,
daz dinen eren wol getuge
vnd daz mit warheit wer volpraht,
des ih ich ze tichten han gedaht
durch eines werden riters bet,
der mir die rede chunt tet.
der mir des veriehen hat,
daz si noch ze schriben stet
in der chroniken, daz er las,
dar an ez vngereimet was.
swaz er mir sagt, daz tichte ich hie,
ich liuge niht, nu horet wie
ich tihte iz vz sinem munde,
daz beste daz ich chunde.
spreche ich gerne durch in doch,
wan ich pin vnwizich noch,
dar zu ich ouch vnchuntlich pin,
doch tun ich daz ich mag durch in.
ez stunde hie vor romisch riche,
so hoh vnd so werdichlich,
daz dev werld vil nach gar
diente vnd gehorte dar.
iz musten bi den ziten
ouch manigen landen witen
die fursten alle ze rome wesen
mit huse, also hort ich lesen.
manige vremde spehe site
wunten do dem hofe mite.
man hort uz manigem lande.
da sprach manigerhande,
do von di romer wurden chluch.
si chunden alle der sprach genuc.
chriechisch, heidenisch vnd latin
swaz der sprach e mac gesin,
der chunden sie etlichen teil.
daz was manich herze geil,
daz uf vrowe was gestalt.
der man da vant manic valt.
di cheiser waren alle da
mit house vnd nindert anderswa.
da von was da vreuden vil,
herphen, roten, seiten spil,
tambewren, floiten, busoun schal
oft da mit vroiden erhal.
da was aller vrouden hort.
die schermten hie, die rungen dort,
dise tantzten, iene sprungen,
dise liefen, iene singen
die schuzzen den schaft,
iene pflagen riterschaft.
manic riter da den lip
schone zimirt durch diu wip
nu waz ouch, da han ich vernomen,
mit rechter wal an das riche chomen
ein edel chunich riche,
der vil gewaltichliche
die chrone ob allen fursten truc,
der was gewaltich genuc.
er chunde sich schone halten,
gein iungen vnd gein alten.
er vleiz sich gerne des pesten.
den chunden vnd den gesten
chund er erbieten also,
daz si sin ze herren vro
waren alle gemeine.
er het schon vnd reine
von hoher art ein selich wip,
di von schulden muez sin lib
als sich selben minnen.
di edeln chuneginne
wil ich bruefen als ich chan.
bi ir ziten dehein man
ein schoner wip nie geschach,
tugent vnd ere man ir iach.
wie si beide genant sin,
der chunich vnd die chuneginne.
der chunich was telyon genant;
der vrowen nam was sus bechant:
die suzze hiez sabeie,
vor valscheit dev vrei.
got het mit selicheit
den wunsch gar an sei geleit,
vollen schone vnd guet,
state vnd wol gemut,
minnechlich vnd wol gestalt
ze mazzen bleid, ze mazzen balt.
den biderben gevil si allen wol.
bilichen man nu sagen sol,
wie si beide lebten.
nach eren si strebten.
ir leben was sus vereinet,
itwederz daz ander meinet
an vals mit triwen.
nu wolde got erniwen
an in maniger vreuden teil.
in gab got durch ir heil
einen erben wuneclich
der schone do niht was gelich.
ein iunckfrouwelein,
das nicht schoner mocht gesein.
do das kind geporen ward,
ein pot hub sich an dy fart,
pey dem man es dem kunig enpot.
dem gab man hoch potenprot.
des muost er werden reich.
der kunig wuord innercleich
von gantzen seinem hertzen fro.
nach den furesten sant er do
vnd sagt in das maere,
wie schon, wie lob waere,
im got hett ainen erben geben.
< er hatt nu erst mein leben
getewrt vnd geschonet.
mein freud ist nu gekronet,>
sprach der kunig:< des frew ich mich.>
die fursten all frewten sich
vnd lobten got der eren,
die in got kund meren.
die paten den kunig zehant,
das nach dem kind wurd gesant.
das geschach durch ir pet.
man sant nach im an der stet.
ein hupscher pot pracht es dar.
do namen sy all des kindes war.
die wundert all der schon sein:
< so schon ward kain kindelein
pey vnseren zeitten nie gesehen.>
des hort man sy all iehen.
der kunig zu den fursten sprach,
do er das kind an sach:
< wir sullen es tauffen morgen.
ich will in den sorgen
lenger nicht beleyben.
den vngelowben vertreiben
sullen wir, wan es emphahen sol
den cristenthum.> dz geviel in wol.
do hieß er all den werden sagen:
< man sol dz kind zu der tauf tragen.>
morgen als der tag erschain,
do wurdens des enain,
das sy zu dem munster komen.
als sy dy glogken vernomen,
manig frawen wolgetan
sach man inn dy kirchen gan,
di minnicleich waren geklaitt.
...
maniger ritter kom dahin,
etlicher auf den gewin,
das er sein frawen all da
pas sach dann anderswa.
die fursten waren all komen.
do dz der bapst hett vernommen,
geistleich gie er in entgegen
vnd gab in allen seinen segen.
das kind man do tauffen hieß.
der bapst des nicht enließ,
er tauft es mit seiner hand.
beaflor ward es genant.
do ward gros gedrangk.
der babst selb meß sangk.
do die meß ein end hett
vnd er den segen getet,
die ritter eyllten so zehant
do yetzlicher sein orse vant.
schnell er darauf sprang.
von rittern ward gros gedrang.
die waren all muotes reich.
do ergieng ain buhurten hertleich.
maniger sich des panes verwag,
das roß vnd ritter lag
hie vnd dort an maniger stat.
der kunig sy es lassen pat.
die frawen den buhurt sahen.
dy waren in so nachen,
das sy sein wol namen ware.
darvon die ritter wurden gare
hoch gemuot dort vnd hie.
des ward entrent manig knie
von herttin stossen dz geschach.
der kunig zuchtigleichen sprach:
< wir sullen varen essen.
nieman ist so vermessen,
dere des mug oune sein.
ir herren, durch den willen mein,
lat euch bey den frawen
dinstleichen schowen.>
die frawen all zu hofe riten.
die ritter teten nach ritters siten
vnd ritten ritterleich mit in.
auff hohem muot stuond ir syn.
manig ritter laid da vngemach
von seiner frawen, die er sach,
der er dient mit trewen.
die begund im kumber newen,
wan sy im durch dy augen
schaun durch das hertze taugen
als ein volle sunne.
sunst mist sich leit vnd wunne.
mit freuden rittens auf den hof.
dane kom auch manig bischof
zu des kuniges hochzeitt.
die sydel wurden gemacht weit.
yetzleichen fursten nach seiner art
werd sidelen gegeben ward.
die armen wurden all gefreut.
das pflaster ward gar bestrat
mit edeln tepichen spahe.
die wurden geworcht wahe
von der haidenschaft dar pracht.
die sydeln wurden wol gedacht
mit guten gurteln liecht gemal.
von samet vnd von zendal
waren blimat vnd materas.
kain gesidel ward geziert baß.
manig reiches sperlachen
dach man da auf machen.
do es alles was berait
nach des kuniges wirdikait,
satzt man fursten schon,
als es gezam der chron.
bey iedlichem fursten saß
ein schone fraw, dy mit im aß,
sues, rain vnd gut,
dauon sy wurden hochgemuot.
auf die tische man da trueg
von speis alles, des genueg,
des man ze wirtschaft gert.
schon man sy des wert.
da sy hetten gaß genug,
die truchsaß waren klug,
dy tisch begunden sy von dannen tragen.
do hort man aber dy erd erwagen
von hertten buhurtten alsam e.
roß vnd ritter ward do we.
vntz ans geseldelt ward gerant.
manig varent man ward bekant,
der sein kunst erzaiget da,
daß dann yndert anderswa.
den allen schon ward geben.
des lobten sy erleich das leben.
die hochzeit wol verendet ward.
die ritter schon ritten geschard
mit den frawen danne.
manige dancket ier manne,
das er do rait so ritterleich.
des was sy mit im mutes reich.
nu lassen wir die rede hie
vnd horet, wie es dem kind ergie.
das kind man seiner amme gab
gar weitt ward sein vrhab.
wie aber sein ennd gedeihe,
ob mir des got verleihe.
mit kurtzen worten ich daz sag,
das kind man auf von tag ze tag
an tugent vnd an salikait,
dem doch vil mue waz seyd berait.
dy ward aller tugent reich.
enuollen schon gar minnicleich,
was das rain sues kind.
ir aller als schon was ein wind,
die pei den zeiten wurden gesehen,
so durchleuchtig was ir prehen.
zucht vnd eer ir nicht zerfloß.
dere die rainen bilde goss.
er leit an si wol sinen vliz,
gar reinechlich rot vnd wiz
was ane vals dev chlare.
mit liht brunen hare
schon si was geflorirt
mit driu varben gezirt.
ir schon den ougen glost erbot.
ir wengel wiz vnd rot,
da pi chleine brune bra
gewelbet ze mazze hie vnd da.
ir ougen liht ze rehte groz
niemen ze sehen si verdroz.
ir stirn, ir nase, ir chinne
erbluet ouch rehter minne.
ir chuslich munt vor hitze ban,
noch roter danne des viwers gan.
ir chel, ir arm, ir hende
an alle missewende,
an allen liden wol gestalt,
reiner tugende man nie vant.
ir schon alle schon nider sluc.
der minne waffen si truc.
ez was ir suzze gemute
geblumelt vnd ir gute,
daz si vber si alle erschein,
noch schoner danne ein edel stein
vnd vber alle blumen schin,
des gap si mangem herzen pin.
si was an zuhten gar volchomen,
da ich han sus von ir vernommen,
daz si begie nie missetat.
do si gewuhs an di stat,
daz si chunde gruzzes wern,
do begunden ir die fursten gern.
die hohsten von den landen
hohe boten dar sanden
vnd baten den chunich vmb di magt.
den wart si allen versagt
er enhort ir deheiner bet
wand er nimer chindes het,
da von was ez im vngemach,
daz yman nach dem chinde sprach.
manigem erz niht wol vervie.
die iuncvrowen er selbten lie.
swenne er hochzit wolde han,
so wart ez chunt getan
in die stat vber al,
so hub von vrowden sich ein schal
von allen, die da waren,
daz si di suzzen chlaren
solden offenware sehen.
dar an was in gar lip geschehen.
da gegen sich chlaiden began
baidev vrowen vnd man,
als islichem tohte
so er beste mohte
fursten, riter, vrowen
gerten si zeschowen,
wan si het het ez braht also,
daz si waren si ze sehen vro.
dar chomen mit vroweden schalle
die hohen fursten alle.
manich edel riter gut
chom ouch dar durch hohen mut.
swes yeman erdenchen mohte,
daz ze vrovden tohte,
die werden des begunden.
die vrowen wurden funden
bie vrolichem mute.
die waren in ir hute,
daz si sich schone zirten.
di riter buhierten
da nach si tantzes phlagen.
des chunde nieman betragen.
auch wie dev sueze gie,
vro belaflor, die man nie
verweilen an ir zuhten sach.
gemeinichlichen man von ir sprach,
daz si der tugende wielte
vnd den bris behilte.
vber al die vrowen lobten do,
von ir wart mane herze vro.
ir durch leuchtic bliundev iugent
was gezirt mit reiner tugent.
si was tugentlich gemut,
schoen gewarich envollen gut
daz stund ob ir schoen zelobe,
si was manges herzen chlobe.
daz von ir lihten anbliche
in der minne stricke
mit gedanchen si verbar,
daz erchunde da noch da.
manich man gedaht also:
< ich wirde nimmer rehte vro,
ich muez reden mit ir.>
swenne er danne chom zu ir,
so erstunt er, daz niht ensprach,
vnd tet niht, wan daz ers an sach
vnd was sust ein gevangen man.
so er gerne wer chomen dan,
so enliez in niht dev minne,
div manigen blendet diu sinne.
ey minne, was du wunders chanst,
wi benich tu gemaches ganst,
denen getriwen dieneren.
du chanst in wol bebaren,
daz du in tust stete we
vnd tust des me vnd me.
swer dich aller hohst eret,
der wart ie mer von dir guneret
als mangem von ir geschach
als er sie minnechlich an sach
daz er der minne bant
von ir amplich enphant.
den chunich vnd die chunegin
sach man hoflichin sin
bi dem tantze vnd wolgemut
der chunich det als der biderbe tut,
der liebt in di vrowede also,
da von si alle wurden vro.
div chuneginne sabie
diu suzze valsches vri,
erzaigt in ouch ir willen gar.
si namen mit vlize ir aller war.
bedeiu arm vnd riche.
si grutzten inneclich.
si chunden in erbiten wol
da von si wurden vrouden vol.
diu tohter het wol geraten nach ir,
ouf alle tugende stund ir gir
div suzze minne tugende phlac.
durch die der chunich sich bebach
so chostelicher hohzit,
diu mit eren sinder nit
vnd wunnechlich verendet wart.
deu tohter was im so zart.
swenne er sie sus sehen lie.
daz er solche hohzeit begie,
des armen vnd riche wurden vro,
vnd ir gemute trugen ho.
alsus er trowren swachet.
die hohzit er machet
oft in dem iare,
daz er si offenbare
liez al di lute sehen.
des musten in alle die werden iehen,
daz er in liebe tat dar an.
grozze gunst er gewan
von den fursten uberal,
wan si das chint liht gemal
envollen gerne sahen.
der suzzen si daes iahen,
daz si in ir bluenden iugent
an zuhten vnd an tugent
waer wol volchomen gar.
do si chom vber daz zehende iar,
o we des daz do geschach.
do nahent ir ir vngemach.
ir starb ir reinev muter.
ey suzzer got guter,
het si ir noch lenger gelebt,
so het sich niht so vru erhebt
an ir so chummer haftez leit,
daz si mit grozzer arbeit
muse leiden vnd tragen.
ainn kummerleichen tagen.
der iamer ir durch ir vreude brach,
an ir selber si sich rach.
do ir got ir muter nam,
von ir selber si quam.
von chlagen vnd von weinen
vmb die suzzen reinen.
in der stat wart groziu chlag
an dem iemerlichen tage,
do diu chiuneginne starp.
ir he sterben mangen herzen warp
seuften vnd herzen not.
mit ir lac vil vrouden tot.
der fursten clag wart all groz.
mang vrowe ir wengel begoz
mit heizen zehern vmb ir tot.
vil lihter ougen wurden rot.
der chunich clag ouch sere.
er sprach:< nu ist immer mere
hie mein vroude tot vmb dich.
ey suzze, wer trostet mich.
mit der min trost ist gar gelegen.
wer sol nu vnser tohter phlegen?>
di fursten do alle trosten in.
si sprachen:< habt maenlichen sin,
swaz nieman mach erwenden,
di chlage sol man enden.>
diu vrowe wart gechlach genuc.
zu dem munster man si truc.
da wart daz gut niht gespart,
gar hohe si bestatet wart
vnd der sel gewarheit.
der chunic het groziu herze leit.
vmb die suzzen vrowen
mues man trourich schowen.
diu tochter chlagt vnsuzze.
si nam ir daz zu unmuezze.
daz si niht wan weinen phlac.
daz trosten si ze nihte wac.
ir sagt ir herze ir vngemach.
der ir seit da von geschach.
der chunic durch trost zu ir gie
bi dem chinne er sie vie.
mit triwen trost er sie do.
er sprach:< tohter, wi tust tu so,
du solt din weinen lazzen
vnd dich trowerens mazzen.
gehab dich wol, mein libes chint,
alle die werden, die hie sint,
die trowrent von der chlage din.
du solt dich, libev tohter mein
durch minen willen gehaben wol.
der dinge man sich vertrosten sol,
die nieman erwerden chan.
dauon solt du dein wainen lan>
der chunich die hohen alle bat,
daz si gingen an sinen rat.
daz geschach, da ers gebot.
er sprach:< mir ist iwres rates not,
durch iwre triwe ratet mir.
ir seit wol so getriw, daz ir
mir daz peste ratet.
wan irs mit triwen ie tatet,
da von getrou ich iu nu wol.
nu ratet mir, wem ich sol
enphelhen die lieben tohter min,
da si mit eren muge sin,
wan si pi mir niht wesen mac.
ir muter diu ir mit triwen phlach,
die hat vns got enzuchet
vnd unser vrowde entruchet.
da von bedarf sie nu wol,
daz man si schone ziehen sol.
daz envuget sich mir niht
vnd waere ouch ein wunderlich geschicht,
solt ich ir ane muter phlegen,
da von sult ir is rehte wegen,
wer daz aller beste tu.
da sult ir mir raten zu.>
die hohen sprachen alzehant:
< vns ist an triwen wol bechant
der rein gemut furste wert
der bede tugend vnd eren gert
vnd ie wont mit triwen bi,
alles valsches ist er vri,
der hohe gelobte roboal,
des lob mit eren ie erschal,
der senator von der stat,
an dem ist gar vnser rat
mit lazze gevallen,
er gevellet wol vns allen
vnd windet iuch an mit magschaft.
der phligt ir schon vnd endehaft.
er hat von hoher art ein wip,
diu bedev herze vnd lip
ouf tugende hat gestellet
vnd ze eren sich gesellet,
diu genant ist benigna.
weder hie noch anderswa
vindet man iren gelichen niht,
so hoher tugende man ir giht.
si ist gar minnechlich gemut,
getrev, weise vnd gut,
der phligt gar erlich.
si sint beide tugendrich.
der vil werde senator
was pi dem rat da vor.
do ez geraten ward ouf in,
ez douht in niht ein vngewin.>
der chunich was des rates vro.
er sprach zu dem werden do:
< nu tu mir chunt den willen din,
vmb die lieben tohter mein,
waz din wille sei dar an,
daz soltu mich wizzen lan.>
der werde roboald do sprach:
< wizzet daz mir nie lieber geschach
denne daz ich iv sol an ir
dienen, daz geloubet mir.>
der chunich dank im zehant.
nach der hosvrowen wart gesant.
fursten vnd riter chluge
riten da hin genuge
nah der suzzen benignen,
diu an allen dingen,
sich chunde halten schone.
siv truch der eren chrone.
du sie di botschaft vernam,
herlich si ze houe quam
mit maniger vrowen liht gemal.
do schein daz roboal was
was ein wert bider man.
der chunich saz uf ein castelan.,
schon er ir engegen reit
durch ir hohe werdicheit
mit manigem hohen fursten rich
vnd enphieng si gar lobelich.
des was wol wert dev chlare.
ir zuht vnd ir geware
den werden allen wol geviel.
manich zaher ous ir ougen wil.
vmbe der chuneginne tot
wurden nah ir die ougen rot
vnd tet doch so tougen,
daz nieman chos an ir ougen.
do diu werd erbaizte,
manigen dev minne reitzte
von schonen vrowen, di er sach,
von den er da leit vngemach.
der chunich do die vrowen nam,
als sinen eren wol gezam
vnd weistes in den palas,
da sein tohter inne was,
diu ir in zuhten engegen gie
vnd sie minneclich enphie,
als dev suzze vol chunde,
div si do an der stunde
trout vnd chuste
vnd twanc si an ir bruste.
zu ein ander si sazzen.
di riter niht vergazzen,
si sazzen zu den vrowen nider,
do hort man nieman sprechen wider.
der chunich hiez dar trinchen tragen,
die ritter begunden mere sagen,
die vrowen durch ir hobsheit,
das was ir deheiner leit.
der chunich sprach zu den vrowen:
< daz wir iu wol getrowen,
daz ist an disen dingen schein,
daz ich iu di tohter mein
enphilch, diu ist mir als de leip.>
do sprach das hohgelobte weip:
< herre, nu seit angest gar,
wizzet daz ich sei bewar,
daz ich han wol iuren gruz.
min tohter si wesen muez,
wand ich doch niht chinde han.>
danchen er ir do began,
vrloup nam die werde da.
si sprach:< tohter min, wis vro,
wir suln heim zehouse varn.
der himelische chunich muez dich bebarn.
herr, ir sult belieben hie.>
der chunich ir dar umbe niht enlie,
er wolde mit in reiten dan.
er het ez vngern verlan.
hin riten di vrowen reine.
di ritter alle gemeine
mit in hobslichen riten.
buhurden wart da vermiten.
do sie zehuse quamen,
vrloup si da namen.
daz taten di vrown uber al
vnd zu dem fursten roboal
vnd riten mit dem chunige wider.
di vrowen do erbeizten nider
vnd gingen an ir gemach,
do man si vil gerne sach.
belaflor trouret genuc.
diu vrowe ir daz vnder sluc
mit hoflichem schimphe:
< tohter, dein gelimphe
sol sein gen allen dingen.
la dich daz lait niht twingen
vnd wis ouch zerehte vro
ze mazzen nider vnd ho
soltu dein gemute tragen,
wil du got vnd der werlde behagen.
du solt han bescheidenheit,
dir sei liep oder leit.
dar nach soltu dich rihten
vnd dein gemuete phlihten.
volge guter lere,
niht troure zesere.
ob dir herzen leit geschiht,
daz lazze bei dir lange niht.
dines libes wis ouch niht zegeil,
so volget dir selde vnd heil.>
belaflor dev suzze sprach:
< ich wil trourich vngemach
gerne durch dich lazzen
vnd wil mich furbaz mazzen.
ich wil vil libev vrowe mein
gerne vnder dinem besem sein.>
div vrowe ir hohe danchte do
vnd ward herzenlichen vro
vnd sprach zu der guten:
< tohter, tu solt muten
alles des dein wille gert,
des widerstu schone gewert.
nimmer des verdriuzet mich.
ich wil gerne ergetzen dich
der vil liben muter din.
ich wil nu dein muter sin.>
siv gebot allem ir gesinde,
daz si waren dem chinde
dienstlich vndertan.
der senator was ein man,
dem bedev tugende vnd ere
gap sins herzen lere,
der ich ouch zaller stunde
mit eren phlegen chunde.
div vrowe ir gar ir gar mit eren phlach.
der chunich lie selten den tac,
ern saehe si alda.
diu suzze vrowe benigna
vervie im daz fur trivege groz,
daz in der arbeit niht verdros.
belaflor dev gute
nam ouf an suzzem mute.
si chert alle ir sinne
an gotliche minne
vnd sprach gar gerne ir gebet
vnd swenne daz dev suzze tet,
so was si gerne eine.
benigna dev reine
des ward an ir innen,
daz si got chunde minnen.
si sprach zu ir:< ich weiz wol,
wie man dein nu phlegen sol,
dein herz ist alles wandels vri,
dir wont der heilige geist pei.>
al den vrown si gebot,
daz man si lieze sunder not
so si an ir andaht were,
daz si dehein beswere
von ieman da enphiengen,
daz man zu ir iht gienge,
daz verbot si sere.
do getorst nieman mere
sie verirren an ir andaht,
biz ir gebet wart volbraht.
alsus si ofte eine was,
bis si ir tagzeit volbraht.
swanne sei der chunnich sus vant,
so gie er zu ir alzehant
vnd troute vnd chuste sie
vnd wont ir gutlichen pi.
daz nam si von im gar fur vol
vnd tet ir in ir herzen wol,
daz er sie so gerne sach.
owe des daz da geschach,
daz tut mir we, sol ich daz sagen,
ich wan ich sold er verdagen,
wan daz daz buch leit dar an.
ez wurd von mir niht chunt getan,
so we tut mir ir vngemach,
des ir gar vil da von geschach.
der vil leide sathanas,
der ie gevar dem menschen was,
der was vnmuzich hier vnder,
der geschuef daz ein wunder
vnd ein vndpilde ergie.
daz ist sein sit gewesen ie,
daz vbel zu gute
chert nach sinem mute,
swa erz volbringen chunde,
daz tut er ze aller stunde.
die andaht er vil sere nait,
der da phlach dev suzze meit.
da wold er zu mischen,
ob er sie moht erwischen
oder an iht gevahen.
daz begunde got versmahen,
daz sie niht wart des tivels spot,
des bebart sie der suzze got,
an den si sich gar lazzen het
vnd ir andahtichlich gewet,
daz half ir daz si genas,
daz ir der bose sathanas
niht an gewinnen mohte.
do im daz niht entohte,
do chert er gegen dem vater hin
vnd verwandelt dem den sin.
von rehten sinnen er in schiet.
gar valsche libe er im geriet,
daz er nach der tohter wart
sere bechort, dev was im zart.
nach im ward alle sin gir erzunt,
sus was er von minnen wont.
ey suzze minne, nu sich,
daz geschach gar wider dich,
daz er in dinem pilde
wold machen dir ein pilde
vnd an siner tohter began.
minne, daz was dir getan.
es moht niht heizen minne.
der tiwel im di sinne
gantzlich het erblendet
vnd in an minnen gar geschendet.
nu merchet an dem verborhten,
wi gar er vnerworhten
sich selber schenden wolde,
des er doch niht enscholde.
aines morgens vriu chom er dar
vnd nam siner tohter war.
da vand er si alda si was
eine vnd ir salter las.
do gie er zu ir in daz gadem,
do si was eine sunder chradem.
die tuer er nach im sparte
der gotes widerwarte.
do in div suze chomen sach,
si sprang ouf vnd sprach:
< vater, wis gote willechomen,
du hast trouren mir benomen,
dazu du so gerne chumpst zu mir,
des wil ich immer danchen dir.>
mit den armen twanc ers an sich.
er sprach:< tohter, nu wol mich,
daz ich dich ie so schoen gesach,
du pist miner vrowden dach.>
zehant er si chuste
mit vleizichlichem geluste.
owe, des was gar zevil,
wan ez was ouz der mazze zil.
er sprach:< libev tohter min,
sich, ez muez ot nu sin,
des ich nur lange han gedaht,
daz muez nu werden volbraht.
ich wil minen willen han
mit dir.>< daz sei getan,>
sprach sie,< daz si gigert,
des wirstu schon von mir gewert.
swaz du wilde, sich, daz geschiht.>
do wesse si sines willen niht.
daz sein herze was vals gein ir,
der tivel vnd brodes vleisches gir
het vercheret im den mut.
er sprach:< libev tohter gut,
ich wil dir liplich pi geligen.>
< vater, des wirstu niht verzigen,
ligen, sitzen oder stan,
bin ich dir alles vndertan.
swas du wilde, daz sol sin,
wan ich pin dev tohter din.>
er sprach:< tohter, nu lon dir got,
daz du so gerne min gebot
laistest nach miner ger.
libev tohter, nu wol her.>
bei der hant er si do vie:
< wir suln bedev ensampt hie
ein minne spil machen.>
div tohter begunde lachen
und sprach zu dem vater do:
< lieber vater, wie tustu so,
was wedeutestu hie mit?
es ist wider vater sit,
daz du so versuchest mich.
ich erchenne wol so witzich dich,
daz du iht brichest diu reinecheit
vnd daz mir immer herzenleit
von dinen schulden geschiht,
wan du hast nur triwen phliht.>
er sprach:< dev rede beleibe,
du must von mir ze wibe
werden des ist dehein rat,
swis holt dar nach ergat.>
si sprach:< neide vater min,
du pist so tugenthaft vnd so rein,
niht mailig vnsern christentum.
du hast wol cheiserlichen rum
vber alle die fursten, die hie sint.
bedenche daz ich pin din chint
vnd daz du min vater pist.
er an mir den suzzen christ.
niht entrain an mir die toufe,
daz des reinen blutes chouf
an vns nich verlorn sie.
wis menlichen wizzen pi.
wirt man des vnpildes gewar,
so hab wir verlorn gar
bedev lob vnd ere,
daz furch ich andir sere,
doch chlag ich wenic miniv lait,
wan daz ich furcht diner werdicheit
wer da von ernihtet
vnd din ere entrihtet.
daz solt du bedenchen,
aund solt dich so niht krencken
seit so vil eren an dir stat.
bege wir dise missetat,
so sei wir immer mer verlorn,
da von ist baz verborn.
la dich den tivel niht schanden
ze sus getanen sunden.>
in muet da sie weilich sprach,
der zorn im durch di tugende brach.
er tet ein vngefuge groz,
er machet si des mandels bloz
vnd graif si vnvaterlichen an,
mit ir er do ringen began.
er sprach:< owe, was du chanst.
seint du mirs niht guetlich ganst,
so mustuz tun an dinen danch.>
mit ir er vngefuge ranch.
da von si sigelos gelac.
aller wer si verphlac,
wan er was et ir zestarc.
si was witzich vnd chark.
got ruf si mit herzen an,
tiwer manen si began in:
< helt richer got gut,
nu hilf mir durch din suzzis blut
von diser schandebaeren not.
gesende mich e an den tot,
e ich gelastert werd also.>
suzze lachende sprach si do:
< liber vater, ich siche wol,
waz ich gegen dir nu tun sol,
nu la mich ouf vnd hore mich,
ich wil gern geweren dich,
alles des du an mich gernst,
daz du einer bet mich gewerst,
daz ist bi namen vns beiden gut.
du tust ez vnd bistu vrueot.>
< ich wils ligende horen,
du woldest mich betoren.>
< nein, so gehelf mir got,
ich rede iz gar sunder spot.
ich sich wol, daz dir ernst ist.
nu laz mich ouf ein churze vrist,
daz ich dir chunne gesagen
mines willen wil ich dich niht verdragen.
ich enmach dir doch entrinnen niht.
min wer ist gein dir enwiht,
daz hastu selben wol gesehen.>
er sprach:< daz sei geschehen.>
vor vorhten si was erblichen,
di varn ir was entwichen.
als er sie ouf gelie,
minnechlichen si in vmbe vie
vnd chuste loselichen in.
vf reineheit stund ir sin.
si sprach:< lieber vater gut,
ich sag di reht minnen mut.
send ich dinen ernste sihe,
ouf genade ich dir vergihe,
ich tuns als gern als tu iz tust.
mines rates aber du volgen must,
so muge wider suder arquam
beleiben, ob daz wirt getan.
ich wil dir also fugen,
daz dich sein muez genugen,
daz sein niman inne wirt.>
er sprach:< owe, wie mich swirt
din loelichev chundicheit.
dir sint liste vil bereit.
du wilt dich mit den listen
vor mir alsus vristen.>
< nein ich, liber vater min,
ich machz dir doch niht vor gesein.
ich tuns wan durch din ere,
der furht ich an dir sere.
min selber wurde gut rat,
wan so vil eren an dir stat,
daz es dir wurde ze borte,
so man darvon vns horte.
ich tun bi namen, swaz du wil,
beit mir niwan ouf daz zil,
als ich dir nu bedeute.>
< daz zil mus wesen heute,>
sprach er,< niht lenger iz wesen mack.>
dev suzze guter sinne phlac,
ouch half ir got der gute,
der sy het in seiner huote
vnd sannt ir helff vnd trost,
das sy von im ward erlost
wann im nymmer missegat,
der sich gar an in verlat.
sy sprach:< herre, ich sag dir daz,
ich will dines fügen vil paß,
vnd mag dir das vil lieb sein,
geschicht es mit dem willen mein.
do ist vns wol damit.
der pyderb man sol guot gepit
an allen dingen geren han.>
der muot im do entsleiffen gan,
so sues waren ire wort.
er sprach:< ich han nie gehoret,
von kind red so endthaft.
dein wort habent grosse craft.
du hast mich von dem willen pracht,
des mir doch nyndert vor gedacht.
liebe tochter, nu sag an,
das solltu mich wissen lan,
wie du es wilt fugen paß, daz sag.>
< von heut an dem xiiii tag,
so kum her wider vnd nichte.
du solt auch nicht peitten me.
wan du mein potschaft hast vernommen,
so soltu zu hant komen.>
< wolt ich mich des lan an dich,
du willt leicht vmbfueren mich.>
< das thaet ich vngerne gen dir.>
< wie willtu das bewaren mir?>
< vater, mein herre, wie du will.>
er sprach:< du kanst mir sein zevil.
ich waiß, wer dichs hat gelert.
du hast mir den muot verkert,
das ich dirs will peitten.
du muost an disen zeitten
mir tun des sicherhait
vnd swer mir ainen aid,
das ich des an angst sei.>
< wiltu nicht ainen, ich swer dir drey,
das ichs vns fugen will also,
das wir des paide werden fro.>
also laitt sy in ab.
den aid er ir selb gab.
den swuer sy gerne im.
< got herre, mein andacht vernim,>
suss sprach sy in irem hertzen.
das laid begund sy schmertzen,
das sy tuagenleiche truog,
des sy nindert gewuog.
als die sicherhait ergie,
allerst er sy lie.
sy sprach zuo im zehannt:
< vater mein, biß gemant,
thuo als du mir schuldig pist.
biß nicht lenger fuer die frist.
volg meinem rate.
tuo auff die thur drate,
das man sich daran icht verste.
wir sullen im tuon, suss nicht me.>
er sprach:< tochter, das tuon ich.
crist, der gesegne dich.>
er gie vnd tet auf die tur.
von ir er gie zehant hinfur.
liebers ir do nie geschach.
do sy in vor der thuere sach,
ir was als dem voegelein,
das von der fangknuß sein
kumpt. als an danck ir was,
das sy suß vor im genas.
ir halff von im der sues crist,
der in der not ein helfer ist,
das sy vngemailt belaib,
irr sy auf trouwen traib.
das laid schmertzt sy ie me.
ir ward vor laid also we,
das sy vil kome gestuond.
sy tet, als dy weysen tuond,
vnd gie wider an ir gepet,
das sy mit grossem wainen tet.
sy schuof ir sel vngemach.
das har sy aus dem haupt prach.
ir clag was vnmasleich.
sy sprach:< got tugentreich,
gib mir helff vnd rat.
min gar kummerleich stat.
tun ich die schand, ach owe,
so sein wir paide ymmer hie
an sel vnd an leyb verlorn.
ach das ich ie ward geporn.
ich will mir selber tuon den tod.
es ist pesser, das ich ain not
leid, dann wir paide.
mit ymmerwerndem laide
muosten doch ensenent sein
ich vnd der laider vater mein.>
in dem zweyffel sy was.
got schuof doch, daz sy genaß.
sy waint pitterleich.
ir clag was gleich
der schoenen ysalden clag,
die sy do het an dem tag,
do sy nach tristannen starb.
ir clagents wunschen verdarb,
das sy des todes gert.
niemant sy des wert.
ir tet wirser dyse not,
dann ir hiet getan der tot,
wann so waere volendet gar
aines tages ir not für war.
mit disem vngemach sy ranck.
sy hett manigen swuoren gedanck.
ir selbn hiet sy gern getan
den tod, möcht sy gehabt han
zuo der sel dhainer schlacht trost.
sy hiet sich des lebens erlost,
darumb muost sy es lassen.
sy waint gar vnmassen
vnd viel nider enkreutztal.
so vant sy also roboal
waint an ir gepet ligen.
das ward allda von im verswigen
vnd schlaich stille dan.
seinem weib er es sagen began.
er sprach:< will du schawen
an vnserer iunckfrawen
die groessisten andacht,
die ie an kind ward volpracht,
gee vnd sich wie sy liget.
sy hat ir selber angesiget.>
die fraw gie zuo hand dar
vnd nam ir ungehab war.
sy sprach:< kind, wie tuostu so?
du wild das wir sein vnfro,
das du dich also verderben wil.
got hat noch parmung vil.>
sy want, das ir swaere
von andacht waer.
das was ir dannocht nicht kunt,
wie ir hertz was verwunt.
sy sprach:< nu wol dan,
wir sullen zuo tisch gan.>
mit ir sy gutleichen gie.
ir trowren sy doch nicht lie.
mit in sy zuo tisch saß.
weder sy tranckh noch aß.
das was in laid von hertzen,
daß truog sollichen smertzen.
sy patens, das sy aß
vnd ires laides vergaß.
das was verlorn; sy aß nicht.
es daucht sy alles entwicht,
was yeman sy getrost.
in hertzen zahern sy tost.
ir liecht clare augen
offenbar vnd taugen.
der wirt die tisch hieß dannen tragen.
so ser muet in ir clagen.
niemant sy nicht sagte.
sy gie abe vnd clagte,
da sy es ee hett verlan.
da hueb sy aber wider an.
gar pitter sy wainte.
als sy sich verainte,
do huob sich trauer vnd clag.
also lebet sy drey tag,
das sy aß noch tranck,
vntz das sy ward so kranck,
das sy sich nicht mocht getragen
noch vor anmaht gechlagen,
so gar was si vertorben.
si waer ot gern erstorben.
roboal zu der vrowen sprach:
< owe dirre vngemach,
den vnser tohter leidet,
min herze mir verreidet.
gink, vrage waz ir were.
gevraisch daz vnser herre,
so hab wir leib vnd gut verlorn.
ir vngemach ist mir ein dorn,
durch got, gink dar zu ir.>
< gern,> sprach si,< gink mit mir,
wir suln bediu besehen,
waz der liben sei geschehen.>
daz tet er. sie giengen da hin
vnd taten die tuer zu nah in.
do vunden si die reinen
mit chlag vnd mit weinen.
als ein habech si chume glei.
daz brach in di vroude enzwai.
benigna zu ir nider saz.
< owe,> sprach si,< waz ist daz?
tohter mein, was wirret dir,
daz sag durch din triwe mir.
hat dir hie yman iht getan,
daz soltu mich wizzen lan.
durch dine grozze gute
sag mir din vngemute.
sol ich han verlorn gar
an dir minev vunfe iar,
di ich an dich han geleit,
daz ist mir innerchlichen leit.
ich han mir dich erzogen,
dich hat leiht ein geist betrogen.
tohter, daz laz mich wiszen,
wi du dich hast gevlizen.
ez ist niht rehtiu andaht,
daz du dich hast enwiht braht.>
div suzze choum gesprach:
< minen vnverdienten vngemach
wil ich gerne sagen iu,
wand ir beidev seit getrev.
es wirt niht iu verdagt,
ich wold euch doch haben gesagt.>
si sagt in von erste gar,
waz ir geschach vnd waz ir war
vnd wie ir vater mit ir fur,
wie si im dar umbe swur,
daz sagt si alles enne her.
si sprach:< wie moht ich immer mer
vro weliben da pi,
min herze ist aller vrouden vri,
ich erwerde da von erlost,
ich gewinne e nimmer trost.>
do si daz gehorten,
si erschrichten vn den worten
vnd beiten beidev sere.
< owe dirr vnere,>
sprachen si zehande,
< vnd der houpt schande,
wi ist romis rich geschant,
ez erhillet vber elliv lant
vnd wirt ein vinger zeigen
vf den er vaigen.
ob im dev vntat geschiht,
mir muzen den schaden phliht
mit im alle gelich nemen,
ez moht eim heiden missezemen.>
der werde senator sprach,
< mich muez dirre vngemach,
tohter, mit dir immer sweren
vnd in minem herze wern.>
si antwurt wislichen
dem helde tugentlichen.
si sprach:< ich chan vns bebarn,
wil du nach minem rate varn.>
er sprach:< suzziu, daz tun ich,
du solt ouch bedenchen mich,
min dinch mir sorchlichen stat.
hei, chundest nu geben rat,
des wold ich gern volgen
vnd wurde dir niht erbolgen,
ich mag dar umb geben den lip.>
do sprach das tugend riche wip,
benigna dv reine:
< tohter, niht enweine,
suzzev belaflor, nu sprich,
wi hastu beraten dich,
daz soltu vns rehte sagen
vnd dines willen niht verdagen.>
< nein ich,> sprach si,< so mit got,
ich wil alder werde spot
leiden e iu beden iht
von minen schulden geschiht.
wizze, vater, nun daz ich
e selbe wolde toten mich.
ez ist pezer, daz ich den tot
leide, e ir chompt in dehein not.
durch minen willen ich wils erbern,
ich wil et des todes gern.>
daz begunde in erbarmen.
< owe min vil armen,>
sprach dev suzze vrowe,
< der iemerlichen anschowe,
tohter, di ich an dir sihe.
dem liben got ich vergihe,
daz ich wil vour dich sterben,
e ich dich lazze verderben.>
der senator sprach alsam:
< ich wer mir selber immer gram,
ob ich dich lize verderben so,
des muez ich immer sein vnvro.
ich leid e durch dich waz mir geschich.>
si sprach:< des enger ich niht.
ez ist vmb mich pezer vil,
den tot ich gerne leiden wil.>
er sprach:< neina vrowe min,
nu tu nur chunt den willen din,
ich leiste gerne swi ez erge,
mir gesche wol oder we.
ez ge ze vrumen oder ze schaden,
ich wil dich diner not entladen,
seit ez an mich chomen ist.>
< nu lon dir der suzze christ,>
sprach si:< du will durch mich,
alsus gar legen dich
leibes vnd gutes.
deines wiligen mutes
hastu mich wol inne braht.
nu hoer, wes ich mir han gedaht.
ich sage dir rehte minen sin,
ich wan, wir chomens also hin
mit helfe des starchen christes.
ich han mir eines listes
erdaht, den ich dir fur lege.
in dinem mute iz rehte wege,
waz dich dar an dunche gut.
minen chintlichen mut
sag ich uf genade dir:
du heiz ein schef gewinnen mir,
niwe, starch vnd gut
vnd daz is sei also behut,
daz sein ouf romische erde
nieman inne werde,
danne wir und ouch der,
der ez sol machen, den princh her,
daz er vns tu sicherheit,
daz ez von im sei verdeit
vnd daz ez churzlich geschech,
e daz min vater sehe,
der mir swaere zeit tut.>
roboal was gar vruht.
er verstund wol was si meinte.
gar innerchlich er weinte
vnd geviel im doch an ir wol.
< gerne ich dir volgen sol,
ob du gewerst mich,
daz du niht mer verderbest dich.>
< ich tun gerne, swes du gerst,
ob du mich der pet gewerst.>
alzehant hub er sich dan,
den westen schefman er gewan,
der inder bei der teifer saz.
da von si irs leides vergaz.
daz schef wart nach ir willen gar
gevriumt. si sprach:< nu nim war,
daz es schier werde bereit
vnd swer vns das einen eit,
daz ez von dir sie verswigen.>
des wart si do niht verzigen.
er tet gern vnd willechlich,
swaz im gebot dev tugentrich.
danne gie der schiffe man.
daz schief er machen began,
so er peste mohte
vnd rehte als er iz tohte.
div suzze mit ir muter gie,
div des langer niht enlie.
si bat ir ze ezzen alzehant,
daz peste daz si indert vant,
trug sie ir mit triwen fin
vnd ouch mit rehter willechur.
si was nu gar verblichen;
waer si iht lenger sus beliben,
ez muez gewesen sein ir tot.
ir widerstund nu daz brot,
daz si des niht enmohte.
dev vrowe mit maniger slohte
braht si an geluste wider.
ofte satz ce si sei nider
vnd phlag ir mit guter spise.
dev vrowe was so weise,
daz si sei schir het wider braht
an ir varbe vnd an ir maht.
nu was ouch das scheffe bereit,
daz wart in heimlich geseit.
do sprach roboal zu ir:
< libev tohter, nu sag mir,
wi hastu gedaht ze varn,
oder wie wil du dich bebarn?
ist daz dir iht gewirtet,
so ist immer mer verirret
min vreude, aldi weile ich lebe.
er lebt nindert, der mir geb
zevreuden deheiner slachte trost.
ich wird ir gar mit dir erlost.>
si sprach:< daz wil ich dir sagen.
du heiz mir in das schef tragen
trinchen vnd spise,
als dich din herze wise,
da mit ich berihtet sei
zwene manen oder drei,
vnd vnder mein houbet ein stro,
liber vater, vnd schaffez so,
daz ich schier chom dar in
vnd stoz mich an daz wazzer hin
vnd laz min got walten,
vnd wil er mich behalten,
er bringet mich schier an di stat,
da mein leichte wurdet rat.
da ich im zedienste pin.
daz ist mein girde vnd mein sin.>
< o we, daz ich ie wart geporn,
nu han ich dich alrest verlorn,>
benigna dev suzze sprach.
< ach, daz ich ie dich gesach.
woldestu alsus varn,
daz sol ich vil wol bebarn.
du must benamen furen mit dir,
swaz dein libev muter mir,
dev suzze sabie hie
an hohem starchem gute lie,
daz muz gar mit dir an di vart,
daz mir mit dir gantwurtet wart.
golt vnd edel gesteine,
ein grozzer hort niht chleine,
chleinode di pesten.
du verst zu vremdem gesten,
chumstu swachlichen dar,
so wurdestu verspotet gar.
du must in edelem gewande
ern ane schande.
swa du danne hin cherest,
vns vnd dich du erest.>
des antwurt ir dev gute
mit suzzem senftem mute.
si sprach:< des hab dehein mut,
daz ich so vber mezzich gut
mit mir immer gefuere.
iz wurde mein vngefuere,
ez wirt nimmer getan.
ez sol hie bei ev bestan,
ir sult sin phlegen beide,
das mir iht herzen leide
da von immer widervar.
ir sultz ev bedev haben gar,
daz ir an mich vngesuchet.
hohvart di got verfluchet.
wizzet, des tun ich niht,
nimmer iz von mir geschiht.
ich wil diemutichlich varn,
daz ich die sele muge bebarn.
ich ger won wazzer vnd brot.
begreif mich sust der tot,
so het ich mich viel bebart,
fuer ich mit mit solcher hohvart.>
do sprach der werde roboal:
< ich teil dir eins, nu nim di wal,
wil du daz gut lazzen hie,
daz dir dev werdev muter lie,
so must ouch du beleiben.
ich lazze dich niht verchleiben.
dar an dich rehte versinne.
wille du varn von hinne,
so vuer daz gut mit dir gar.
da von beleib oder var.
du wele swelhes dir liber sei,
an du beleib vns hie bei,
oder du var, als ich dir
geraten han, des volge mir.
dir selben du an eren vrumest,
swar du also hin chumest
mit so cheiserlichen wat.
vnsanfte dir da missegat,
vnd begunnen alle lute iehen,
ez sei durch laster niht geschehen.
daz schein an der reicheit,
di man zu dir hat geleit.
wurest aber du, tohter mein,
als dich leret der wille dein,
swar du denne chomest gevarn,
so mohtestu niht bebarn
dinen lip vnd din ere.
mant wirt dich muent sere
vnd sprechen, du seist vm vngeschiht
verstozzen, swie des were niht.
da von nach nimen rate tu,
da wil ich dich gerne vndern zu.>
div suzze diemutichlichen sprach,
do si sinen ernste ersach,
si sprach:< owe der sele mein,
moht es mit vrlube sin,
ich vuer gerne mit dimut,
ich vurht, iz sei mir niht gut,
ob ich mit der hohvart var,
got herre mich dar an bewar.
ich weiz niht, welhes ich nemen sol,
min herze ist da von zweivels vol,
doch han ich selbe mich bedaht,
du hast min zit her braht
in solhen triwen, daz ich dir
wil volgen, swaz du ratest mir
vnd miner lieben vrowen.
ich lazze mich willechlich schowen,
daz ich tun, swaz ir bede welt.>
des vreut si sich vnd der helt.
si nigen ir schone beide,
si iahen:< dem herzen leide,
daz wir vmb dich leiden hie,
dem leide wart geleiche nie,
daz leit vns leidet leben vnd lip.>
do sprach daz vil getriwe wip:
< o we der iemerlichen not,
daz niht enruchet min der tot.
was touch in der not min leben,
mir ist ein tot in leben gegeben.
ich leb vnd pin rehte leben tot,
iamers leben geit mir todes not.
we, daz ich niht ersterben chan,
was sol ich zeworte han,
so man mich vmb dich vraget,
des lebens mich betraget?
mir ist vnmer min leben nu.
libev tohter, seit daz du
so iemerlichen von mir verst,
da mit du vrovde mir beherst.>
daz was ir aller drier chlage,
vntz daz in ab gie an dem tage
vnd daz si da dev naht begreif,
diu chlag in dannoch niht entsleif.
nv was daz schef bereit gar,
do hiez der vater bringen dar
von edeler spise vollen rat,
vische, huner, wilprat
vz allerhande daz peste,
wand er vil wol weste,
was div vrowe gerne noz.
daz in choste niht verdroz.
willechlich er uz gewan,
als er sie verstuent daran.
da mit si berihtet was was
vnd ouch die zit wol genas.
e ez wart dar in geleit,
da wart iz meisterlich bereit,
daz ez niht enwiht wart,
die weil si fuer di iamers vart.
wazzer, chlaret vnd win
mues ouch in dem scheffe sin.
daz wart mit weinen vnd mit clagen
alles in daz schef getragen,
wan daz gut alleine,
golt vnd edel gesteine,
daz was noch beliben dort,
des was ein vber mazich hort:
cleinode maniger slahte,
di besten, die yman mohte
in allen landen vinden,
die truch man alle hinden
ouz dem huse vnd niht vor.
daz schuef der weise senator,
daz mans iht inne wurde.
manige swere burde
wart von gute hin getragen
vf daz schef. nu hort ich sagen,
von dem gewande solch richait,
daz nie vrowe wezzer chlait
weder e noch seit gewan,
der liez er niht datz im bestan,
ez muest ir allez volgen mit,
daz warn veterliche sit.
er vetert ir michels paz,
danne ir vater, wizzet daz.
er was ir getriwer vil,
daz ich wol sprechen wil,
danne ir rehter vater was,
von dem si chume genas.
nv waren gar dev chleider chommen,
vz den diu besten wurden genommen,
div richsten drev man drunder vant,
dar in gechleidet wart zehant,
der suzzen iuncvrowen lip,
daz tet daz getriwe wip,
benigna dev reine.
mit manigen edelen steine
musen si geheret sin:
saphir, smaragde, rubin,
manger uf den chleidern lac,
der chost der chunich sich bewach
durch der iuncvrowen lip.
nie baz bechleit wart ein wip
denne disev cheiserliche magt.
vil selden was an ir betagt:
ein samit lazur bla
verre braht uz persia,
des was schon geheret,
groz vleiz dar an gecheret
von meisterlichen handen.
er wurden in allen landen
nie gesehen so rehiu chlait,
als sie da wart an geleit,
dev suzze valsches vrie.
rok vnd sukenie
warn ane wandel.
dar ob ein richer mandel
geworht von tiwerr chost,
manic edel stein dar uf glost,
di hoher chraft niht waren vri.
edelporten von arabi
di waren chostriche,
die man meisterliche
begatert druf hat genat.
da der gater zesamme gat,
da sein der nagel solde,
daz was ein bukel von golde,
dar inne ein edel tuwer stein,
der chostlich dar abe schein.
ein saphir oder ein rubein
vnd ie enmitten ein aerlin
von edelem golde von kaukasas.
div veder gut hermin was,
swene swarze zobel gut,
di wurden dem chuninge hohgemut
von der ruzzen lande braht,
da mit der mandel wart bedaht.
bedenthalben vor zetal
ein gulden chet liht gemal
vor ouch durch den mandel gie,
da mit man im zesamme vie.
daz div cassel solden sin,
daz waren zwen rubin,
edel, groz vnd gut,
die leuhten als ein glossendiu glut.
inzwan guldin aren
si meisterliche beborht waren.
der gortel ein edel porte was,
mit dem golde von kaukasas,
was er chostlich beslagen,
der zam ir wol zetragen.
er was tousent mark wert.
da fur het sin ze phande gert
ein iude, wan dar ufe lac
manic edel stein, der tugende phlac.
man trug ir dar ein furspan,
daz pesser nie gewan
dehein cheiserinne.
daz was mit grozzen sinnen
geworht vz edelem golde
vnd erleit, az iz solde
mit edelen guten steinen,
grozzen vnd niht chleinen.
nv was dev vrowe wol gechleit,
do ward ir ouf ir houp geleit
ein tiwer chrone uf blozzes har
dev uber reichet daz ander gar,
dev bas so chostlich bechant.
ob etlich furste het sin lant
geahtet het der chrone enneben,
man hets im drume niht gegeben.
nv was daz schef gar geladen,
div iuncvrowe vorhte schaden
von ir vater gewunnen.
si sprach mit in zu sinnen:
< wir mugen niht lenger hie besten,
wir suln zu dem schiffe gen.>
do furt si mit im zetal.
der edel furste roboal,
die vrowen vnd den schefman
sach man ouch mit ir gan.
do sie zu dem scheffe quamen,
die iuncvrowen si namen
mit armen sis vmbe sluzzen.
vil zehel si nider guzzen.
iamer si bescheinten,
von herzen si weinten.
do daz gesach der schefman,
mit in er beinen began.
diu suzze vrowe benigna
chuste die iuncvrowen da.
mit trourigem mut si sprach:
< o we, din grozzer vngemach,
der tut mir hiut vnd immer we.>
ouz heizzer stimme si schre:
< owe vnd eya ey,
daz dirre iamer niht enzwei
min iamric herze wrichet,
daz iamers swert durch stichet
min herze alle enmitten.>
got begunde si biten,
daz ers erloste von der not.
si sprach:< la mich den tot
heint hie erleiden,
seint daz ich muez meiden,
libev suzziu tohter mein, dich.
owe tot, zweu sparstu mich,
daz lait mich des todes notet,
div not in leben mich totet.>
si taten grozze chlage schin,
do mues et ez also sin.
in daz schief hiez man sie gan,
daz wart nach ir zu getan,
gar vestichlichen ez du wart
vermachet, daz ir uf der vart
niht mohte gewerren,
des lobtens vnsern herren.
ein venster ward ir benant,
da si wol durch stiez die hant.
daz was gemacht so meisterlich,
daz diu maget tugentrich
wol uf tet vnd zu
beidev spat vnd vru
so sie chiesen wolt den tac.
durch den gebresten sis niht phlac,
daz si niht lihtes hate.
ir louhten vru vnd spaten
in dem scheffe die sterne,
bedev groz vnd chleine
als der lihten sunnen schin
von vinster leit si do niht pein.
hin vuer dev suzze gute,
got nams in sine hute
vnd sant ir ein solhen wint,
der sluc daz edel chuniges chint
ouz der teivel, biz ouf daz mer
slug er sie sunder her.
dehein phille so snelle me
von einem ambruste gie,
als sie der wint danne treip,
in gotes scherm sie beleip.
do si sei nimer sahen,
do begunde in iamer nahen.
der weise senator sprach:
< nu nahent vnser vngemach.
wie muge wir vns webaren,
wir solten mit ir sein gevarn.>
gen der teifer er do lief,
da in daz wazzer douhte tief,
vnd wold sich ertrenchet han.
do erlief in der schefman
vnd zoh in von danne wider.
div vro enviel en unmaht nider.
den schefman der not verdros.
mit dem wazzer er sie begoz
vnd half ir uf, daz si gesaz.
roboal tet lutzel was.
sie chlagten so senlichen,
daz in das etriche
moht geantwurt haben.
der schefman must si laben
mit dem wazzer, vnd sprach zu in:
< war ist chomen evr sin,
daz ir alsus seit verzagt,
waz touch, ob ir immer chlagt?
si chumpt doch herwider niht.
war umbe bringt dir euch enbiht?
herre, ir sult versunnet sein.
ez ist vbel an iv schein,
daz sol vil eren an iu stat
vnd daz iuch aldiu werlt hat
wur den tiweristen man,
der fursten ampt ie gewan.
nu welt iv euch verterben
vnd an ev ersterben
alle ewer werdicheit,
div got an iuch hat geleit.
wol uf, wir suln von hinne.
wirt man iwer hie inne,
so werdet dir vermeldet,
des ir wol enkeldet
von dem chunige vnd ouch ich.>
< du hast wol gewarnet mich,>
sprach der erwere man.
si stunden uf vnd gingen dan.
mit grozzer chlage giengen si hin.
der schefman gin auch mit in
vnd het si gar in siner phlege.
ofte trost er si uf den wege
vnd bats ir weinen lazen
vnd weist si von den strazzen,
wege, die er wol chunde.
der senator begunde
im danchen vleizichlichen.
er sprach:< ich mach dich riche,
sol ich dehein wile leben.>
er bat im sine triwe geben,
daz er ez heimelichen truge
vnd sein yman zu gewuge.
< herre, des seit an angest gar,
daz ich mich vnd euch bewar.>
also sprach der getriwe:
< boes ist dev after riwe.
mir geschah dar umbe so we,
daz ich muez douher immer mer,
oder ich verlier gar den lip.
sein sol holt mein selbes wip
nimmer werden innen.
ir sult euch wol versinnen
vnd lat eur vnmezig chlagen,
daz yeman iht hab da von zesagen.
tut sam euch niht werre.
gevreischet ez vnser herre
der chunne, so hab wir gar verlorn.
er richet an vns sinen zorn.>
do er si braht an sin gemach,
nach vrloub der getriwe sprach.
< nu phleg iwer ihesus christ,
der ein trost fur trouren ist,
der gebiuv helfe vnd rat.
durch in ewer troweren lat.>
sus schied er von in alda.
dev suzze vrowe benigna
gab im gabe riche
vnd dancht im vleizichliche.
si sprach:< wir sein dir immer holt,
daz hastu wol vmb vns versolt.>
vro vnd richer schied er dan,
tiwer er danchen began.
do hup sich ein niwe chlage.
nu nehent iz gegen dem tag.
mit vngemach si rungen.
gegen tag di vogel sungen.
si ahten wenic vf ir sanch.
der iamer in da vreud durch dranc.
ir chlage der was alze vil.
nu was ouch chomen daz zil,
daz div gute belaflor
ir vater het gegeben fur,
des choume het erbiten.
des morgens vrou chom er geriten,
wan einen chneht er zu im nam.
do er in daz hous quam,
den chnecht er wi den rossen lie.
alein er zu dem gadem gie,
da er si inne lazen het.
er wand, si waer an ir gebet,
als er si offte het funden.
do giench er an den stunden
in die chemmenaten.
er wand, er wer weraten,
do was iz inder also,
des gestund er vnvro.
do er si da nicht envant,
so chert er wider zehant
vnd gie zu der vrowen.
die muez er iamrich schouwen.
er sprach:< nu sagt an,
wie seit du alsus getan,
daz ir so gar vertorbet sit,
daz mir grozze vnvroude git.
sagt mir liebev vrouwe min,
waz mugen disev mer gesein?
wa ist roboal min mac
vnd min tochter, an der ie lac
aller miner vrovden wal?>
vil schier chom da roboal
vnd enphiench in vleizechliche.
< nu lon dir got der riche.>
der hohe were chunich sprach:
< waz teutet eur vngemach,
daz ir vertorben seit so gar.
wert ir gelegen ein ganzes iar
gevangen, so wer sein zevil.>
< herre, der mer ich iuch niht hil,
daz mich an vrouden irret
vnd allez, daz mir wirret.
ouf genade sag ich ev,
wan ir wol so getrev,
daz ir da mit sampt vns chlagt,
ob ir rehte triwe tragt.>
ze vuzen vil er im do.
er zuht in ouf vnd sprach also:
< durch got, sag an, was wirret dir,
waz angest hastu gegen mir,
daz du sust fur mich vellest
vnd daz du dich gesellest
so chlegelichem pine.
was sint die chlage dine,
daz soltu mich wizzen lan.
du solt dehein angest han
gegen mir, swaz dev rede sie.
wis gar an angest vor mir vri,
du vnd min vrove din wip.
sorge vnd angest von dir trip.
sage mir durch di gute din,
wa ist dev libe tochter min?>
< owe, des pin ich erschrach,
es hat mir niwe leit erwac,
wan ich chan iuz niht gesagen,
daz ist, daz wir beidev chlagen,
daz vns vngewizzen ist,
wa si sei, want seit der vrist,
daz ir iungest schiet von ir,
seind der zeit stund all ir gir
ouf chlag vnd ouf weinen.
wir chunden an der reinen
leider daz ervarn niht nie,
waz ir wurre oder wie.
si sich so vber gehabte,
an nihte si sich labte,
biz si an dem leibe gar verdarp.
ir chlagende leit mir erwarp,
des ich immer schaden han.
ez geschach nie deheim man
ein chint von solchen iaren
so iemerlich gewaren.
der iamers nam ich mit ir phliht,
da von weiz ich, herre, niht,
wie ez vm sie ist gestalt.
ob si sich habe ervalt
oder in der tiver ertrenchet.
daran min sin mir wenchet,
daz ich pin der gewizzen vrei,
wie dev suzze vervarn sei.
ob si hin sei gevarn,
dar an chan ich mich niht bebarn,
daz ich ev so gesagen muge,
daz es miner warheit tuge.
ez ist der dritte tac,
daz ich anders niht enphlac,
wan suchens di vil reinen.>
do begunden weinen
die vrowe vnd ouch roboal,
daz die zeher zetal
vber dev wange vluzzen,
daz si di bruste beguzzen.
do der chunich daz vernam,
er wart im selber drumbe gram,
do er sach ir vngemach.
wider sich selben er do sprach:
< owe, ich arger woeswiht,
disiv schaemlich geschiht
ist von minen schulden chomen.
si hat den tot von mir genomen.
des muz ich immer trourich sin.
owe al der eren min.
ich han mich selber erslagen,
daz wil ich immer mer chlagen,
di weil ich nu geleben mach.>
des wegisten er sich schier verbach.
wider si weide er do sprach:
< lat varen iuren vngemach.
solcher dinge vil geschiht.
ir sult furbaz trouren niht,
ez tut mir we, seit ir vnvro.
wizzet, ez ist chomen also:
sei hat hin gefurt ein man,
daz ist e vil ofte getan,
des lat ewer trowern sin,
waz ob dev tohter min,
waer mit ir muter tot gelegen,
so mues wir dannoch vreuden pflegen.
tut allez ewer trovren hin.>
sust trost er si vnd schiet von in.
er tet als ein witzich man,
der sein laster helen chan.
er dahte:< sage ich yman daz,
so wirt mir dev welt gehaz.>
nindet tet er dev geliche.
er gewart et vroliche,
so er was pi den luten,
daz yman mohte beduten,
ob im iht leit were.
heimlich trug er swere,
diu in stach wirs dann ein dorn,
daz er sus het sein chint verlorn.
we, daz yman der dinge gert,
da von sein wirde wirt vnwert.
daz er da minne suchet,
dar um er wirt verfluchet.
swer an sich dev minne nimpt,
diu rehter minne misse zimpt,
dev minne ist anne sinne.
ez mach niht heizen minne.
wider di minne er dar an tut,
swer niht hat rehten minne mut.
minne ez niht geheizzen chan,
der sich gerumen dehein man
vor den luten getar.
diun minne ist ane minne gar.
nu lege wir hie die rede nider
vnd greifen an die ersten wider,
wie der iuncvrowen geschach,
div vom vater vngemach
laid vnd muse leiden vil,
an die ich wider chomen wil.
nu merchet alle besunder,
ein auz genommen wunder,
daz mit ir tet ihesus christ.
der wint sluch in churzer vrist
so were ouf des meres wach,
daz nieman wol gelouben mac.
er tet an im den geleich,
daz nu ist niht vnmugleich.
gegen chriechen er si sluc,
daz was wunderleich genuc.
nu beginnent mange iehen,
daz ez nimmer moht geschehen,.
dem daz gevert ist bechant
vnd ouch dev bei ligenden lant,
di da entzwischen sint gelegen.
wil man die warheit rehte wegen,
so ist ez gar vnmugelich.
nu ist got so chreftereich,
daz er tut wol, swaz er wil.
an des wages endes zil
het ers braht eins tages wol.
da von nieman sprechen sol,
daz im niht vnmuleich sei.
er was ir helflichen pei,
des was ir geverte gut.
diu gut het suzzen mut.
si sprach gern ir gewet,
daz vensterlein si ouf tet,
als daz schef eben gie,
daz si den luft hin in lie
vnd ouch den tac gerne sach
vnd wi der sunne ir loufes phlac.
darnach si sich rihte,
ze got si ir herze phlihte.
dem dancte si innerchleichen
vnd lobt den tugentreichen,
daz ers von schanden erlost.
an im stund nu gar ir trost,
daz got an ir bedahte.
schier er sie brahte,
daz si ergetzet ward ein teil.
si sluc der wint durch ir heil
gegen dem besten lande,
daz yeman erchande.
daz man noch nennet maien lant,
daz ist fuer daz peste erchant.
daz yeman in der werlde weiz.
da ist weder ze chalt noch ze heiz,
da wehset von edeler vruht
aller hande genuht,
waitze, reis, mandel chern
wehset in dem lande gern.
obz, oel, der peste wein,
der in der werlde mac gesein,
da von ist gar daz lant reiche.
nie dehein lant so wunnechleich
ward in alle der werde gesehen,
des ich all di hore iehen,
di dar inne gewesen sint.
da enbegen sluch sie der wint.
daz lant ist alsus gestalt,
dar inne ist grozzer cheste walt.
da wirt selten winder.
diu weter sint da linder,
denne si sein anderswa.
man vindet in dem lande da
maniger hande gerete,
vische, wilprete,
des ist vil in dem lande.
nu was da sunder schande,
ein grafe des landes herre,
den man bechande verre
von siner hoher tugende
in seiner blunden iugende.
er ez dar zu brahte,
daz man sin wol gedehte,
des was may genant,
nach dem noch heizet daz lant.
daz lant ist veste vnd gut,
vor aller vreise wol wehut.
an einer eingeht ez stat,
daz mer alum dar umbe gat.
der furste het da nahen pei,
ein ander lant vnd burge drei.
das lant ze mureie
het der schanden vreie.
daz lant ist gut vnd gesunt.
anderveil vnd clamunt
het ouch der vurste wert,
der beide tugend vnd eren gert.
in dem lande ein burch stat,
diu ez wol an der hohe hat,
groz ze sehen vnd guet,
da der vurste hohgemut
ofte do mit house saz,
der gegen eren was niht laz.
vnder der wurch ein stat leit,
veste gute vnd weit,
dar inne sazzen ritter gut chlucch,
di tugende heten genuc.
ouf der burch ir manger saz,
der nie tugende vber maz.
diu burch ist griffon genant,
diu peste vber al daz lant.
schon leit si in dem mer,
vm sturm geb si niht ein ber.
da enkegen daz schiffel cherte,
als ez der leiter lerte.
genuc leite waren da,
die liefen an die reise sa
vnd namen des schiffeleines war.
nu cherte ez rehte gegen in dar,
lenger vnd ie naher was.
di leute wolten ersichen daz,
waz es mohte gesein.
si iahen:< ez ist ein schiffelin.>
di andern iahen, iz were niht,
wan neiman niht dar inne siht.
vil schier si churn die warheit,
wan ez gie gen in bereit.
zu in zihen si begunden,
mit hachen an den stunden.
si wolden iz an daz lant han.
geheft, do mohten iz drizich man
ab der stat niht erwegen.
do begundens suchens phlegen,
wa ez vermachet were.
si sprachen,:< ez ist so swere,
ez ist dar inne hohez gut.>
si wurden alle wol gemut.
daz schef si faste bunden,
snelle si do vunden,
daz ez vermachet was.
si brachen ez ouf, als ich ez las.
diu vrowe vorhte ir sere,
daz si verlur ir ere.
di weil siz ouf brachen,
do hort si, daz si sprachen
chriech, daz vernam si wol,
daz nam si do gar vur vol,
des het si gern ein teil,
daz was nu ir bestez heil,
daz si di sprache vernam,
do man ir so nahen quam.
da si di leute ersahen,
do begunden si von ir gahen
vnd erschrachen von ir schone.
daz was ein grozze hone.
div suzze sprach zu in do:
< ir herren, wie tut ir so?
seit ir christenleute,
so nert mich durch got hiute.
den ich iuch hort nennen,
den rucht an mir erchennen.
ich pin ouch sein hant getat.
iwer triwe an mir begat
vnd lat mich niht verterben sust.
als liebe eu sei xptus ihesus,
habt iuch allez, daz ich han
vnd lat mich mit ev began
als ein armez betel wip
vnd mit verche nern den lip.>
do si daz erhorten,
si marchen an ir worten,
daz ez rehte umb si vuer.
di ir iglicher des swur,
daz si het rehte gesagt.
< wie sei wir alsus verzagt,
daz vns erschrechet hat ein wip.
des ist gevnert vnser lip.
wir muezen sein vns immer schamen,
vnd ist doch dev schoenst benamen,
die menschen ougen gesahen ie.>
hin wider iglichen do gie
vnd enphiengen si minnenchlichen gar.
si nammen ir schon ir richeit war.
do is ir chleit ersahen,
gemeinichlich si iahen,
daz reicher chleit nie wart gesehen.
< vns ist schamlich geschehen,
gegen iv suzziv vrowe,
iwer lihtiv an schowe
ist so gar minnechlich,
da von sei wir wert allegelich,
daz man vns drumme bueze.>
do sprach div vil suzze:
< lat gegen mir ewren spot,
daz tut benamen durch got,
tut ewer triwe an mir schein,
lat mir iweren genaden sin,
also daz ich min ere
behalte, der vurht ich sere.>
do giengen si zerate.
si sprachen:< wir suln iz drate
enbiten vnserm herren hin.
tu wir daz, so hab wir sin.>
ein bote wart gesendet dar,
der imz chunt tet gar.
do der vurste daz vernam,
gar liplich er dar quam.
mit maniger ritter hochgemut
gie zetal der vurste gut,
zu dem schiflein er gie,
gar liplich er sie enphie.
do er ir groze schone gesach,
zu ir minnechlich er sprach:
< vrowe, welt ir her uz zu mir?>
< gern,> sprach si,< welt et ir.
vf uir genade wil ich zu iv gen,
mit genaden ruchet mich besten.>
er sprach:< ir sult an angest sin,
daz ir von den schulden min
nimmer vngemach geschiht,
gen mir habt des zweifels niht.>
dev suzze racht im do die hant,
do hup ers uz alzehant
vnd weiset si mit im an ein gras,
daz geblumelt schone was.
vz dem schiffe man do truch
riche gulter genuch,
von samit gultir materaz,
dar uf der edel furste saz.
zu im er si satzte,
diu suzzen er ergatzte
mit minnenchlichem troste.
von sorgen ers erloste.
er sprach:< vrowe, gehabt ev wol,
swas vriunt gin sinem vrunde sol
werben, daz tun ich gein iv,
sit ir gast baz bidiv.
ich wil iuz doch erbiten also,
daz ir sin nimmer wert vnvro.>
< genade, herre, des sol mich
von ev genugen. nun muech ich
iu immer wesen dinnesthaft,
sit iwer triwe hat die chraft,
daz ich alle der eren min
sunder angest mag gesin.>
er sprach:< des nempt min sicherheit,
der swer ich ev einen eit,
daz ir gar angest sit
vnd vreuden ewer zit
mugt al hie vertriben,
die weil ir welt beliben.
swaz mit ewerem willen niht
vnd mit guter gunst geschiht,
des sit ir vmbe twungen.>
des genate sie dem iungen.
mit zuhten saz er pi ir,
wiz im enzundet wart sin gir
von der strengen minne.
di betwanch im sin sinne.
der werde schone sunder wart
von ir schone enzundet wart.
ir lihten anebliche
brasten in minne striche.
daz was im e geschehen nie.
er gedahte:< here, wie
ist mir min dinch ergan,
sol ich sin gevangen man?>
in den gedanchen er do sach saz,
daz er sin selbes vergaz,
want er was der chlare
noch gar iunch der iare.
er was der schonist vber al daz lant,
do von er mey was genant,
an allen liden wol gestalt
was er vnd zu vrouden balt.
div suzze vrowe in gern sach.
minnechliche si zu im sprach:
< getar ich iv gevragen,
so lat iuch niht wetragen.
ir dunchet mich so churtus,
herre, chunt ir iht franzvs?>
er sprach:< vrowe, daz chan ich wol,
gerne ich ez mit ev sprechen sol.>
des was sie innenchlichen vro.
si reten mit ein ander do.
alle, di da waren,
die chapten an die chlaren
vnd nams ir schone wunder
vnd bruften doch dar vnder
die wundern grozze richait,
dev chostlich was an si geleit.
alle gemein si iahen,
daz si nie gesahen
dehein wip, dev so gar
an ir het den wunsch vur war.
der furste do zehande
einen boten sande
siner liben muter.
er sprach:< bot guter,
sage der lieben muten min,
da sie vlezich muze sin,
daz si dise vrowen wol
enphah, als si von rehte sol
vnd daz sie zier vnsern sal
vnd daz gesinde vber al,
so si aller weste muge,
alstz vnser richen tuge.
bit, daz si lazze schowen
schone ir iuncvrowen,
daz si mit in her vuer ge
gein ir, daz din ich immer mer.>
der bote warp di botschaft
redelich vnd endehaft,
wan er was ein chnape gut chluch
vnd chunde vuge genuc.
er sagt der vrowen mere,
wie da chomen were
eine vrowe so von reiner zuht:
< got von wiplicher vruht
nie geschuf so reinen lip.
si ist dev schonist vber elliu wip,
div in der werlde ie wart gesehen.
minem herren ist geschehen
grozze selde daran.
wizzet, ez gesach nie man
halp also richev chleit,
also dev vil geneme treit.
ez treit dev suzze clare
ein chron ob blozzem hare,
daz nie cheiser wart so rich.
si wer im vber chostlich,
so rich vnd so gut si ist.
dar an lit maniger speher list.
dar zu hat die reine
von gold vnd von gesteine
einen hort so grozzen,
den man mac wol genozen
allen mines herren gut.>
sus sprach der wolgemute:
< allez daz min herre hat
vnd zu sinem gepot stat,
burge, stet vnd lant,
di im ze dienst sint bechant,
die wurden da mit vergolten gar.
daz wizzet rehte fur war.
da von min herre enbiutet iv,
want ir wart im ie getriv,
daz ir schone gewart gein ir,
daz ist sin bet vnd ouch sein gir,
vnd si wol enphahet
vnd mit vrowen gahet
gegen ir hin zetal,
vnd heizet ziren wol den sal,
vnd daz gesinde bereiten sich.>
< schone gein ir daz tun ich,>
sprach dev vrowe,< ich tun, swaz er wil,
des tunchet niht zevil.
nu sprach durch got, nu sag mir mer,
wie ist dev schon chomen her?
ist si mit grozzem here chomen?>
er sprach:< da habt ir nie vernomen
ein geschiht so selichlich,
min herre der wirt sendenrich.
nu horet, ich wil eu wunder sagen,
sei hat der wint da her geslagen
in einen schiffe biz an die stat.
manich man zu dem schiffe trat,
die ez erwegen niht enchunden.
ze iungist sie funden,
da dev tur hin in gie,
die brachens uf, do erschrickten sie
von irre schone vber al,
so schon ist sie so liht gemal.>
div vrowe sprach:< wie moht daz sin,
daz in einem schiffelin
waere so hoh gut gelegen,
daz vnser lant moht wider wegen?>
er sprach:< daz geschet ir wal,
mit iv ich niht striten sol.>
er warb, daz man in werben hiez.
div vrowe des do niht enliez.
si tet, des sei ir sunne bat.
sie hiez bereiten an der stat
daz gesinde vnd den sal
vnd hub sich mit den vrowen zetal.
mit ir gie manich schone magt,
an den vil selden was betagt.
schon sie gein ir gie,
minnechleich si sei enphie,
die suzzen vrowen lobesam,
als der reinen vil wol zam.
do sach sie gar die worheit,
daz ir von ir was geseit.
des begunde si im iehen,
daz sie nie het gesehen
so schone creature,
so suzze vnd so gehure
vnd so rehte wol gezogen
an rehter vure niht betrogen.
gutlich si sei ane sach,
zu ir si minnechlichen sprach:
< vrowe, wir suln zehuse gan,
da iv gemach werde getan,
want ir habt vngemach erliten.
ich wen, irs choum hat erbiten.>
< vrowe gerne, daz tun ich,
in iwer genade ergib ich mich.
ich tun, swaz ir gepitet,
wizzet, daz ir mich nitet
ivres willen gar an mir
vrowe min nach ewrer gir.>
si stunden uf vnd gingen hin
in die burch. du chom gein in
ritter, vrowen nd chnehte,
die sie wol nach ir rehte
enphiengen, als si wirdich was.
diu vrowe in dem palas
wiset do die sitzen.
si sprach:< zwar wir muzen
mit ein ander chosen,
mit suzzen worten losen.>
si sich zu ein ander phlihten.
den tisch hiez si do rihten,
dar an si beide sazzen,
mit ein ander azzen.
mit trinchen vnd spise
phlach ir so div weise,
daz sie ez gar nam vur war vol.
sit tet ir rubechlichen wol.
do si do heten gezen,
do wart ouch niht vergezzen,
si hiez bereiten an der stat
ein schone reine bazzer bat.
dar in do div schone saz.
diu alt vrowe niht vergaz,
si schuef zwo iuncvrowen dar,
die ir mit vlizze namen war.
seht, do sleich sie hin nach,
da sie sei naket sach.
< ach, du bist erchint,>
sprach,< wan dir nu erste sint
ensprungen deinev brustelin.
daz er vnselich muze sin,
der dich sus verstozzen hat,
sein mach nimmer werden rat.>
mit der rede gie sie von ir.
< nach dinem willen soltu dir
schaffen allen din gemach,>
alsus die wise vrowe sprach.
do sie gebat het genuch,
ein badlachen man ir truch
weize vnd chleine.
daz legt an die reine.
ein riche bethe was ir bereit,
da leit sich an diu suzze meit.
der furste nam des gutes war,
daz dev vrowe brahte dar.
er sprach zu den rittern:< ratet an,
waz hie mit werde getan.>
si sprachen:< man solz behalten
vnd mit eren walten.>
do truch man iz zehant
allez vz an daz lant.
golt vnd edel gestein,
groz vnd niht chleine,
chleider vnd chleinod rich.
do sprachen si alle gelich:
< wir nemmen daz uf vnsern eit,
daz wir so grozze richeit
nieme ensampt gesahen.>
alsus si alle iahen.
si sprachen:< herre, iur lant
waer da gegen niht zephant.>
< da mit zetun, daz saget mir.>
er sprach:< nu was ratet ir?>
< herre, daz welle wir ev sagen,
man sol ez in die burch tragen
vnd in ein starch gadem legen,
vnd suln der sluzel phlegen
die getriwen grauen beide,
cornelius vnd evfraide,
di sint so mutes reine,
daz rate wir alle gemeine.>
nach den graven wart gesant
vnd an wurt in daz gut zehant.
daz namens mit phlege do,
des was der furste maie vro.
er hiez ouch daz schefelin
durch liebe der vrowen sin
behalten vlizichliche,
dar uf die tugentriche
in sin lant chom gevarn,
daz hiez er schone bewarn.
der iuncvrowen man schone phlac,
biz an den ohtoden tac,
do chom si an ir schone wider.
si was michel schoner wider,
denne si was gewesen e
hundert valt oder mer.
di vrowe enbot ie sun hin:
< sag im, es sei ein vremder sin,
daz er ein so schone wip,
diu hat so ritterlichen lip,
also lange midet.
wi daz sin iugent erlidet,
des muez mich grozze wunder nemen,
si moht eim cheiser gezemen,
di im got in sin selbes lant
hat ze vrovden gesant.
daz er di will minnen niht,
daz ist an im ein vngesiht.>
er daht:< si hat mir reht geseit,
ich pin dar an reht verzagt.>
er enbot der iuncvrowen,
ob er si solde schowen
mit vrloub ane swere,
ob daz ir wille were.
< er sol gebieten vber mich,
swaz sin wille ist, daz tun ich,
daz mit eren mach gesein.
des getrowe ich dem herren min,
daz er iht anders muste.>
alsus antwurt dev gute.
do furste chom gegangen,
der wart wol enphangen
von der suzzen minnechlich.
er sprach:< vrowe tugentrich,
iwer suzez gruzzen
chan mir swere puzzen.
sol ich zu ev sitzen?>
< so waer ich niht pi witzen,
ob ich ich iu niht gunde,>
sprach uz rotem suzzem munde.
zu ir er do nider saz.
ir durch luichtich schon er maz.
in ir lihten ougen brehen
begunde er vliczichlichen sehen,
biz er betwungen wart als e.
diu minne tet im aber we,
als si da vor hat getan.
er sprach niht vnd sach si wan an.
vber lanc sprach er zu ir:
< genade, vrowe, erlaubet mir,
ein teil gein iu zesprechen wil,
chund ich min fuge brechen,
so heizet mich swigen, daz tun ich.>
< do vor sol got bewaren mich,>
sprach dev suzze wolgemut.
< was ir sagt, das tunckt mich guot.>
< so troest mein gemuete
vrowe, durch wiplich gute,
wand ir mich habt betwungen,
min herze hat gerungen
mit vngemach sit der stunt,
daz ir mir erste wurdet chunt.
so hat mich ewer minne enzunt
vnd mit ir strale sus verbunt,
daz ich nimmer werde gesunt,
mich enheile mines heiles munt,
ewer suzze minne.
nu heilet mich, heilerinne,
wan al min heil an iu leit,
suzziu, heilet mich enzeit.>
< herre min, wes mut ir,
daz lat mich wizzen gegen mir.>
< swer minne saelich wip,
bettwinget minnen senden lip.>
< ir sprechet minne, was ist daz,
des sult ir mich bescheiden waz.
bin ich minne, oder han ich die
zegebene, oder wie
sol ich iu weren minne?
ob ich minne beginne,
wa sol ich sei heven an?
ist minne wip oder man?
han ich diu zegeben iu,
so waer ich gar vngetriwe,
ob ich iv denne gebe niht,
so het ich niht mit triwen phlicht.>
< vrowe, miner vrovden zil,
ir habt ir zegeben vil.
swem ir sei welt mit willen geben,
der mach wol mit vrovden leben.>
< herre, ir sult mir bescheiden,
daz lieb von dem leiden,
waz ich tu oder lazze,
bescheidet mich der mazze.
geruth mich, herre, leren,
wi ich minne mit eren
vnd ouch an sunde,
des gebt mir urchunde.>
nv was ouch der uurste ein degen
vnd het niht wibe noch gephlegen
vnd was doch von minne enzunt
vnd was im minne noch unchunt
von werchen. sus was er gemut,
so reine was er vnd so gut.
er het im daz gesetzet vur
von sines herzen willechur,
daz er wan einer wolde leben,
swenne im diu got wolde geben.
dar uf hielt er sich so reine,
er wolt niht sin gemeine.
als im div vrowe gemont het,
daz sagt er ir an der stet,
waz diu minne chunde
vnd wie sie verbunde
bediu man vnd wip,
di trugen minne wernden lip.
si sprach:< herre, nu sagt mir,
sit ir ouch verbunt von ir?>
< ja zwar.>< wes schult ist daz?>
< iwer, vrowe.>< so truge ich haz
iwerem werden libe,
wie zem daz einem wibe?
ir habt daz wol gein mir versolt,
daz ich iv billich pin holt.
wurde mir iwe von mir iht swere chunt,
dar an min triwe were verwunt.
ich han swert noch mezzer niht,
da von iv immer leit geschiht.>
er sprach:< ir gebt dem herzen min
wunden vnd swere pin.>
< herre gut, sagt an, mit wiu?>
< vrowe, nun daz sag ich ev,
iwer minne mich twinget,
wirt daz niht geringet,
so muez iz sin min ende.>
< owe, ich arm ellende!
herre min, wi redet ir so,
machet iuch min minne vnvro?
zeweu gert ir, daz iv tut we,
des sult ir furwaz nimmer me,
lieber herre, an mich gegern,
solt ich iv iures schaden weren,
daz wer ein vntriwe an mir,
gern ich ivres schaden verpir.>
< neina selich vrowe gut,
ir welt nidern mir den mut.
nu trost durch iwer gute mich.>
< gern, herre, daz tun ich,
sagt mir, wes ir gerne sit,
das tun ich, ob ez also leit.>
< vrowe, lat ei bei geligen.>
< herre, des wert dir niht verzigen,
ob ir sin geruchet
vnd ez mit eren suchet.
wizzet, ich han min leben gegeben,
von dem wir immer muzzen leben.>
er sprach:< ich weiz nu erste wol,
wie ich gein ev werben sol.>
si sprach:< herre, ob ich getar,
ich gemanen, so nemet war,
gedenchet an iwer sicherheit,
wes ir swuret einen eit.>
< vrowe, ich hans veriezen niht,
wizzet daz iv niht geschiht
wider iwren willen, selich wip,
so were geunert gar min lip,
ob ev ich geschehe,
des man zevalsche iehe.
vrowe, welt ir mich nemen ze e?
daz wil ich tun, wi izmir erge,>
sprach der edel furste wert.
si sprach:< herre, des ir gert,
daz tun ich, ob ir wellet
vnd ob iz iv gevellet.>
reinev minne was ir hort.
si daht an sant paules wort,
daz vns ofte ist gesagt:
er gihet:< ob minne ein magt,
diu sundet dar an niht,
ob ez mit rehte geschiht.>
daran gedaht dev gute.
si ruft in irem mute
got gar innerchlichen.
si sprach:< got tugentriche,
sol ditze mit dinem willen sin,
so fuge ez nach den eren min.>
der furste sprach:< welt dir mich nemen?>
< gerne, herre, wil ich iv gezemen,
ich pin des willen ev bereit.>
des taten si do sicherheit
vnd vereinten sich sa.
do ergiench ein chussen sa da.
ir itwederz wart des andern vro.
ze siner muter gi er do.
div vrowe gir an ir gebet,
als si da vor ofte tet,
wan got het sie vor ougen ie,
da von ir selten misse gie.
der furste der muter sagte,
wie ir daz behagte,
er wolde nemen die vrowen.
< des wil ich got niht getrowen,
daz ez immer geschiht,
so werestu immer mer enwiht,
nemest tu ein verchebest wip
vnd diu mit zouber hat den lip.
si ist verstozzen durch bosheit,
daz hab vf miner sicherheit.>
< neina, libiv muter, nain,
si ist so tugenthaft vnd so rein,
daz im mit ir ist immer wol,
der die suzzen nemen sol.>
< du hast mir vil gesagt von ir
renicheit, wie stet daz dir,
ob du da wille vercheren?
wi zimpt daz dinen eren?>
div muter zornichlichen sprach:
< we, daz ich dich ie gesach!
wie wild du dich verswachen
mit so smechen sachen
vnd din ere alsus cleinen,
wil du ein solich wip nemen,
div von ir genozen
vm vntat ist verstozzen!
wa gewur ein rein wip ie also?>
des antwurt ir der furste do:
< muter, ir sit vngemut,
wer het ir geben so hohez gut?
ob si wer wandelware
vnd sus verstoezen wer,
daz ist ninder dar an schin.>
< o we al der eren min,
wi wil du chrenchen dinen namen,>
sprach si,< du wil dich gar verschamen,
daz du tust solch vntat,
der allez din geslehte hat
itwiz immer mere,
ez get dir an din ere,
daz wizze reht, ob du ez tust,
wan du dar umbe liden must,
daz dir tut an dem herzen we
nu gemut sin nimmer mer.
ich enbiut dem bruder min,
dem werden oheim din,
von yspanien dem chunige wert,
der din zesehen ie hat gegert,
sit daz ich dich ie gewan.
wi stet im vnd mir daz an,
daz dich sus verchrenchest
vnd dinem geslehte wenchest.>
do sprach er:< vrowe, wizzet daz,
gein wem ir cheret ivren haz.
diu warheit ich iu sagen sol,
er gevalle viel oder wol.
enphahe ich nimmer ewren gruz,
wizzet, daz ez doch wesen muz.>
do si sinen ernst ersach,
vor zorn si daz giht brach:
< niht lenger ich beleibe hie.>
in grozzen zorn si von im gie.
nach ir gesinde si sande
vnd macht sich uf zehande
vnd fur danne ane der stunt
vnd di burch ze claremunt.
elyacha dev vrowe hiez.
der furste des do niht enliez.
er sande boten alzehant,
nah al den sinen in diu lant,
dih in zerehte horten an.
grauen, vrien, dienstman,
swaz der in den landen saz,
den allen wart gepoten daz,
daz si so schon quemen.
al si die briue vernemen
vnd sich bereiten dar zugar,
daz si so schone quemen dar,
als ez ir eren tohte,
als islicher weste mohte.
der furste wolde hohzit han.
do in daz chunt wort getan,
des vrouten si sich alle gelich
vnd bereiten sich lobelich,
wand er het ez so versolt,
daz si im alle waren holt
vnd im trugen gut gunst.
si chert dar an alle ir chunst,
daz si sich schon bereiten
vnd richlichen chleiten.
ritter vnde vrowen
must man geleich schowen
gein des fursten hohzit.
nieman trug im da nit.
do si schone waren werrit,
do wart im allen geseit,
daz alte und iunge
heten ir samenunge
vor der stat anderveile,
dev leit von griffoun vier mile.
vf einer heide breite
chomen si alle gereite,
diu schone geblumelt was,
churz grune was das gras,
wan ez was in des maien zit,
so dev heide in bunne leit.
vf daz geblumelt velt
slugen si uf ir gezelt,
biz si zesamen quamen gar,
dar nach schieden si ir schar.
ir marschalch si do vur sanden,
di in solden enblanden
vm die herberge in der stat.
islich herre do bat
sin gesinde mit zuhten sin,
oder si musen liden pin.
si chunden zuht wol leren.
nach tugenden vnd nach eren
si allez ir dinch rihten.
ir schar si schone schihten,
di soumar vor di orse nach.
si riten schon, in was niht gach.
ez vurten edel baeschlir
alle der herren wanir,
als islich herre was genant,
dar nach sin banir bas bechant
vnd al er den schilt truc,
der wurt man da vil vnd genuc.
dar nach riten chnapen wert,
daz er uf der selben vert vart
...
er werlichen riter wart.
vrowen vnd riter dar nach riten,
schone mit hoflichem siten.
den riten videlere bi,
gar stoltz was dev masseni.
ie mit einer vrowen reit
ein edel riter gemeit,
der ir alle di stunde
die zit vertriben chunde
mit suzzen meren uf der vart.
sus riten si schone geschart.
der vrown was vber al
wol vier hundert vber zal.
wie islichiu were
gechleit, daz waer ein mere,
daz zelanc were zesagen,
da von wil ichs verdagen.
die herren zohten schone nach,
herlich man si riten sach
mit werder massenie.
grozzer schar drie
furten sie mit chappen rich
von scharlach chostlich
vnd richlich waren gesniten,
an die mit den vrowen riten
vnd sie musen bewarn.
so waren in den drin scharen
funfhundert ritter oder me.
man gesach seit noch e
so vil leute geriten me
so zu herlichen alsam die.
alsus riten si gein griffoum.
man hort manige busun
vor in loute beln.
die iungen riten snelle.
vf ir ors da sazzen,
die wolten des niht lazen,
man muse sie neben den vrowen
buhurdiren schowen.
do der furste vernam,
daz die masnie quam,
gegen ir er schon vz reit
mit manigem ritter gemeit
vnd enphiench si lipliche.
der furste tugentriche
die vrowen er alle erst enphie.
sin tugent in des niht enlie.
er enbutez in also,
des si alle wurden vro.
die ritter enphiench er alle wol,
als man liebe geste sol.
graven, vrien, dienstman
er hohe gruzzen began.
mit vrowden ritens in die stat.
der furste si alle bat,
daz si waeren hohgemut.
des danckten sie dem fursten gut.
den herren was allen bereit
herwerge nach ir berdicheit
vnd als ez im tohte.
swes iemen erdenchen moht,
daz zu wirtschaft horen sol,
des wurden si beraten wol
vnd me si danne gerten.
di amplute si des werten.
di vrowen alle gemeine
his der furste reine,
in die burch zu im varn,
die mues man erwerlich bebarn,
daz man ir nah ir willen phlac.
der chost er gern sie webach.
do si erweizet waren,
belafloren si claren
sach man schone zu in gan.
alle die chleider het si an,
in den si was chomen dar.
ein chron uf ir blozzes har
was gesetzet schone.
vnder der richen chrone
si hoflich zu den vrowen gie,
di si gar minnechlich enphie
vnd erbot sich in gar tugentlich.
di vrowen iahen alle gelich,
daz si gesehen nie schoner wip,
diu so gar des wunsches lip
truge alsam dev suzze tet,
da pi si volle tugende het.
die vrowen alle besunder
namen ir schone wunder.
ir zuht, ir tugend was so gros,
daz nieman si zesehen verdroz.
si chunde ez in allen erbiten wol,
daz namen si gar wur vol.
der furste was vnmuzzich gar,
er nam ir alle mit eren war.
sin tugend in des niht erliez.
die hohen herren er alle hiez,
mit im uf die burch chomen.
nu heten si noch niht vernommen,
wes er wolt beginnen,
daz trahten si in ir sinnen.
do sich enphetet het ein islic man
vnd ir chleit gestrichen han,
do hiez man dar zetrinche tragen,
do mus in allen wol wehagen.
der werde furste lobesam
di hohen er an sinen rat nam.
er sprach:< ir herren, ich sag iv,
want ir wart ie getriv,
des sit ir mir gebunden.
ich han euch hie funden
in rehten triwen all min tag.
minen mut ich ev sage.
war um ich nach ev gesant han,
daz wil ich iv wizzen lan.
mir hat got her in min lant
eine vrowen gesant,
daz schoner wip ne wart gesehen.
nu ist iz also geschehen,
daz ich sei ze e nemen wo wil,
want si hat tugent vnd eren vil
dehein vrowe ir nie mer gewan
nu ratet alle min man,
waz iu dar an gevalle.
dar uber sprechet alle.>
si sahen alle ein ander an,
nieman antwurten began.
ze iungist einer vunder in sprach:
< herre min, iv ist zegach,
warumbe ilet ir also?
hutet daz irs iht wert vnvro.
wie getiure wir iv geraten daz,
wir gewunnen sin liht haz
von iwren bruder, dem chunige wert,
der mit iv hat gegert
hoher dinge, herre min.
wer dev vrowe muge sin,
der gewizen sei wir vrei.
daz si ein edel vrowe sei,
daz geloub wir ev wol,
nieman iuchs doch raten sol,
vnd sage, herre, um weu,
vnd misseginge dann ev,
so zige man vns der schulden.
sei es in ivren hulden,
so ruchet vns des rates erlan,
wir chunnen vns niht behuden dar an.>
der edel furste tugent rich
antwurt in do minnechlich.
er sprach:< ir sult die vrowen sehen,
daz lat durch minen willen geschehen,
vnd ouch ir gut, daz si hat braht.
han ich mir danne vbel gedaht,
so leid ich pillich iwren spot.
si hat so gar hin tze got
gerihtet alle ir sinne,
daz si werlicher minne
niht ger, obh ich sie lazze vri,
so gar wont ir genade pi.
si minnet got so sere,
daz si uf wertlich ere
gar ze niht ahtet.
naht vnd tac si trahtet
nah dem himelriche.
ir tugende ist niht geliche.
wizzet, muz ich mih anen ir,
daz si niht sol werden mir,
daz habt uf den triwen min,
so wil immer mere sin
biz an min ende sunder wip.
sol mich ir reine suzzer lip
niht werden zeteile,
si enzelt ir niht ze vnheil.
ob ez nimmer geschiht,
daz hat si wur niht,
so reinichlich ist si gemut,
daz si ez nimmer getut.
wirt iv daz von iv geseit,
daz iz ev niht wol wehagt,
wan si ist doch gerne ane man,
so reinen mut nie vrowe gewan.
hintz ze got stet alle ir gir.
wur war sult ir gelouben mir,
daz ich mich lant vnd liute
gar bewege hute
vnd wil von dem lande varn,
daz chan niman bebarn.
wizzet, wer sie minem bruder chomen
als mir, er het si genomen
mit so hohem gute,
als diu suzze dev gute gemute
noch hiute in miner burge hat.
der an ich mich durch ivren rat,
seit ez ev ubel gevellet.
min suzze ist nu gegallet
vnd min vroude genidert.
ich weiz, daz si mich widert,
also ist si gemut,
want si hat so hohez gut,
daz minev beidev lant
da gegen niht weren phant.>
si sprachen:< herre, wir sehen wol,
daz mans ev niht leiden sol,
sit iwer herze also stat,
daz ir sin niht welt haben rat,
so suln wir euz raten e,
denn wir ever immer mer
zeherren solden enwern.
ir sult vns ein bet gewern,
daz ir lat iwren vnmut,
dar an ir vns gar libe tut.>
nu sprachen herren:< nu wol dan,
wir suln mit ev zu ir gan.>
des was er in gehorsam.
di werden er alle zu im nam
vnd gie mit in alzehant,
da er die suzzen werden vant
sitzen bi den vrowen,
die moht man gerne schowen.
do si siu zu ir gende sach,
si stund uf vnd sprach:
< sit got willechomen vnd mir.>
si nigen alle vnd danckten ir.
ir durch liuhtich bliunde iugent
het so gar vil hoher tugend,
daz man si neben ir schone maz.
maniger sin selbes gar vergaz
von ir ampliche gar clar.
sie sprachen:< herre, ir habt war,
got hat sinen vleiz geleit
an die wunnechlichen meit.
daz wir nie vrowen gesahen,
weder verre noh nahen,
an der wunsch leg so gar.
nieman vnder vns getar
iv daz mer wider raten,
als wir da vor taten.
sie gevelt vns allen wol.
vnser vrowe si wesen sol.>
di vrowe sprach:< waz sagt ir,
get dev rede gein mir,
daz sol ev got verpiten.>
alle di ez wider riten.
si taten rehte daran.
< ich entoug niht eim so hohen man,
ich ein arm dirn gotes pin,
gehorsam alles sines gebotes.
dem wil ich wesen vndertan
vnd sinen willen began
als verre, als er webiset mich.
ir sult wizen wol, daz ich
so hoher dinge niht enger.
got mich siner genaden gewer.
ir sult dem werden herren min
gewinnen nach dem willen sin
ein edel vrowen wert,
als min vrowe sin muter gert
vnd da ir im ratet hin.
ze vrowen ich im vnwurdich pin.
lat mich betragen mit armut
vnd habt iv allez min gut.
daz will ich willechlich verchlagen.
ich sol mich hin vur betragen
ni wan mit minen handen.
ir sult zu disen landen
dem fursten eine vrowe nemen,
der sich niht sine leute schemen.
ich pin zevrowen iv enwiht,
mit minem willen ez niht geschiht.>
der furste sprach:< wi redet ir so,
vrowe, ir machet mich vnvro.
ir sult iuch bedenchen paz,
wie stunde ewren eren daz.
brechet ir ivr sicherheit,
gedenchet, do ich ev einen eit
swur vnd ir mir her wider
vnd legt dise rede nider,
daz zimt wol ivren eren.
ir sult niht vercheren,
daz wir ein ander gelobt han,
daz sol willechlich ergan.>
div vrowe div chrone abe tet
vnd gie gein in an der stet.
zu sinen vuzzen si sich bot.
des wart er vor schame rot.
si sprach:< herre tugend rich,
tut an mir genedichleich
vnd erlat mich dirre dinge.>
swaz herren an dem ringe
stunden, den erbarmde daz,
vnd swas vrowen do saz,
di begunden sere weinen,
do si sahen di reinen
mit weinden ougen geren,
daz man sie geruhte geweren,
des si den edeln fursten bat.
daz was wider ir aller rat.
die herren sprachen:< vrowe gut,
wie sit dir alsus gemut,
sind ir in solchem gelube stat,
wie stet, ob ir daz lat
vnd ir iuch habt vertriwet.
war umbe iz iuch geruiet,
vrowe, daz sult ir vns sagen
vnd iures willen niht verdagen.>
si sprach:< gerne daz tun ich:
da hat sere weswaret mich
miner vrowen vngehab.
die schiet in zorn hin ab
vnd iah, nem mich der herre min,
so mus er immer sin
an eren ein verdorben man
vnd ich hiet vntat getan.
ich were von dem lande
verstozzen vmb houbt schande.
sus iah mins heren muter.
nimen so richer vnd so guter
wart, den ich so wolde
nemen oder solde,
daz ich were sin itwiz.
ich wil allen minen vliz
legen an dem suzzen christ,
der miner werche sicher ist.
der weiz alle min vntat,
di min lip begangen hat.
dem wil ich dinen vurbaz,
vm anders niht lazze ich daz,
daz ich niht mannes nemen wil,
des dunchet eu luzel oder vil,
ouch gevellet uv ez niht wol,
da von ers pillich lazzen sol.>
si sprachen:< vrowe, ir sultz niht lan,
durch vns, wir sein ev vndertan
als vnser erbe vrowen.
lat euch des willen schowen
gein vnserm herren gut.>
do sprach der furste hohgemut:
< genade, vrowe, nu nemt war,
ja han ich libe vnd leben gar
in iwer genade sus ergeben,
dach ich wil ewer eine leben,
alle die wile ich lebe,
wan ir sit miner vrowede gebe.
ich han iv lip vur alliu wip.
ich vnd ir sin ein lip.
gedenchet, saelich vrowe rein,
daz wir zwei sin doch ein,
als ist ez chomen mit sicherheit,
ez sei ev libe oder leit.
ich han euch vnd ir mich genommen,
wie mugt ir des widerchomen?>
si sprach:< herre, des iehe ich iv,
so lazze ich niht vmbe div,
dar ir iuch iht verchrenchet
vnd iwrem chunne iht wenchet,
als nu iwer muter giht.
di dunchet daz ein vngeschiht,
ob ir mich nu nemet, vnd vnsin,
seit daz ich vertriben bin
wan vmb min bosheit,
so wurde iz eu her nach leit,
ob ir mich nempt, herre min.
da von wir suln ez lazzen sin.>
< neina, vrowe, ret so niht,
min herze hat mit nieman phliht.
ich pin immer, swie ir welt.
ich han mich ev so verselt,
daz ich von iv niht chomen wil
biz an mines endes zil.>
< herre, des sult iv enbern,
ir mugt wol hoher vrowen gern
danne ich arme diern si
vnd lat mich dirre dinge vri.>
die herren alle iahen,
do si irn ernst ersahen:
< vrowe, ir sit ze ckriege ein teil.
ir sult tun durch iwer heil
vnd ivres mutes abgestan.>
si begunden naher zu ir gan
vnd vielen ir zefuzzen do.
si iahen:< wir ligen immer also,
ir muzet iv bedenchen baz.>
div vrowe sere das entsaz.
si mus ritter vnd vrowen
vor ir fuzzen beschowen.
< nein, durch vnsern herren christ,
ich tun, swaz ev lib ist.>
sprach si:< lat vngespotet min.
stet uf, ich sich wol, iz muz sin.
seint das irs mit eren gert,
so sol mein herre sein gewert,
wan ich in seinen gnaden pin.
got waiß aber wol, ich han den syn,
danne er het itwiz von mir me.
ich wolde mich betragen e
vurbas mit mit miner arbeit.
ich pin des willen ev bereit,
reht als ir mir vor zelt
vnd alles daz ir selber welt,
wil ich mit gutem willen tun.>
do ergie ein minnechlechiu sun.
ein vriuntlich chussen da geschach,
daz ez manch werder ritter sach.
ich han etlichen lantman,
waer ez im alsus ergan,
daz im ein vrowe were chomen,
er het ir gut wur sie genomen.
swi minnechlich si waere gebesen,
er wer wol minne halp genesen,
waer ot im daz gut beliben,
er het wol sine zit vertriben
mit den gebourinnen.
er gert niht hoh ze minne,
als dirre werde furste tet.
nu was daz alle der werlde bet,
daz er die vrowen nam zehant.
nieman daz noch an im vant.
< ich wil ritter werden e,>
sprach er,< e danne daz erge.
ez sol an eines chnechtes arm
min vrowe nimmer werden barm.>
des vrouten sich alle di sinen,
daz er sich chunde pinen
nach tugenden vnd nach eren.
si begunden danne cheren.
der furste vnd alle sine man
mit urlup schieden dan.
ze ir gesinde schieden wider.
do enbot man ouf vnd nider,
daz man sich bereite darzu.
der furste wolde morgen vru
ritter werden lobelich.
des wurdens alle vrouden rich
vnd lobten got der eren,
die er in wolde meren.
nu gie mit vrouden hin der tac.
der furste ir erwerlichen phlac.
er gap in alle wirt schaft
von spise vnd von trunchen grozze chraft.
der tac hat ende, diu naht was chommen.
nu hetens alle wol vernomen,
was man des morgens wolde phlegen.
sich pinet manic werder degen,
wi ers tet des morgens so wol,
daz mans von im naeme fur vol.
des morgens, da der tac erschein,
du wurdens alle des enein,
daz si sich zirten schone.
nach werder wibe lone
dient manic ritter hochgemut.
mit richen dechen gut
wurden dev ors gedechet.
maniges herze erwechet
wart uf hohgemute
durch werder wibe gute.
mit maniger panir wol gesniten
si schon gein den vrowen riten.
mit drin grozzen scharen
chomens alls die engel gevarn
gegen manger vrowen chlar,
di mit wunechlicher schar
zechirchen riten gegen in.
do stunt manges riters sin
gegen der suzzen minne.
etlichen sin vrindinne
het da schon gezimirt
vnd sich selben gezieret,
also daz er sie gerne sach.
ein herter buhurt do geschach.
si taten in we vmb ere.
ir herze gab in di lere,
daz si nach eren rungen.
dise iene durch drungen.
der buhurt was so herte,
daz maniges schilt geuerte
mit ross emsampt dar nider lac.
da er sich rube gar webach,
wan im geschach von treten so we,
daz in des tages geluste niht me
buhurdirens durch diu wip,
wan in swar et gar der lip.
daz sin pain manger durchel wart
an der engen durch vart.
den fursten man da schone sach
riten zuhteclichen nach.
daz was da von, er was noch chnecht,
vnd was daz pillich vnd reht,
daz er die riterschaft vermeit
vnd bi sinen chnappen reit.
hundert chnappen gap er do swert,
diu in des wol duhten wert
vnd im dar zu gezemen,
daz si mit im naemen
schildes ampt vnd riters reht.
er wolde niht lenger wesen chnecht.
tamburen, vloiten, seiten spil
hort man vor in da vil.
busunen gaben grozzen schal,
daz diu stat da von erhal.
di riter vrworten den lip
durch diu suzzen reinen wip,
daz mans in muse danchen.
swaben, sachsen, franchen
hetn ez choum als wol getan.
do si die vrowen sahen an,
die werden sich vur namen,
do si ze munster quamen
vnd hulfen den vrowen werden
von den phaerden uf die erden
vnd giengen mit in gezogenlich
di edeln riter mutes rich.
belafloren die claren
sach man also gewaren,
daz si da geviel in allen wol wis
an schon, an zuhten den bris.
in dem munster wart groz gedranc.
got vnd in die messe sanch
ein wischolf reinichlich gemut,
der was chiusch vnd gut.
do diu messe ein ende het
vnd er den segen do getet,
do gier, da dar furste stunt
vnd tet al den liuten chunt,
wi hohe vnd wie heil waere
riters leben were
vnd was die dienten da mit,
diez trugen mit rehtem sit.
daz chunde er wol den luten
maisterlich beduten.
zehant segent er in daz swert
vnd mit im den di des waren wert.
di wihet er alle mit im da,
hundert chnappen di er da
ritter macht lobelich.
der chleit envollen waren rich,
reht als er si selber truc.
si waren rich vnd gut genuch.
do dev riterschaft geschach,
di riter man ilen sach,
do si an den stunden
ir ors verdechet funden.
dar uf si snelle sprungen.
da wart mit hurt gedrungen
gegen dem fursten, da er gie
mit den sinen, di man enphie
mit ein buhurt herten.
sumeliche riter nerten
die vrowen, der si phlagen,
di sich da gar bewegten.
buhurdirens vnd tatens niht,
wan daz si heten in ir phliht
di vrowen vnd riten mit in.
daz douht si ein hoh gewin,
daz di suzzen chlaren
vor stozen angest waren.
der furste uf sin ors saz.
den schilt er eben an sich maz
als er gelimet waer an in.
vf hohgemut stund sin sin.
daz ors mit den sporn er nam.
di sinen taten alle sam.
do er mit sprangte.
den buhurt er wenich wanchte.
a voi, wi der werde reit
nach brise vnd nach werdechait.
der edel was noch sunder part.
nie maler so chunstich wart,
der in entworfen het was,
als do er uf dem ors saz.
do gebuhrdiert wart genuch,
do zoh man den degen chluch
ir phaert, da si uf sazen.
die riter niht vergazzen,
sie buhurdirten als e
vnd taten im vmb ere we.
der buhurt an der nider vart
so grozze vnd so herte wart,
daz etlich ors do gelach.
manges ouch verbuges phlac.
di vrowen den buhurt sahen.
den ritern si brises iahen
vnd ouch grozzer arbeit.
manger vrowen was da leit
vmb ir vridel, den si sach
durch sie liden vngemach.
biz in die burch der buhurt gie,
des wart durch stozzen manic chnie
in dem grozem gedrenge,
wan dev durchvart was enge.
si waren herzenlichen vro.
vf den hof erweizten si do.
ir zuht in die lere gab,
das sie die vrowen huben ab.
die chnehte dev ros zugen dan.
da wart in allen chunt getan,
si solten varen ezzen.
des mag man niht vergezzen,
wan daz ist gute nach mude.
manger hande blude
was da gestreut durch gemach.
der furste si alle gerne sach.
itlichen herren nach sin art
wert gesidel gegeben wart.
die riter man schone satzte.
ir mud man sie ergatzte.
zu islichem riter saz
ein schonev vrowe, dev mit im az.
in hoher wird si sazzen,
gar vrolich si azen.
vf die tische man fur sie truch
von spise alles des genuch,
des man ze wirtschaft gerte.
schone man des werte
bediu wip vnd man.
do man die tische danne nam,
do wart ein tantz gemachet wit.
mit vrouden triben sie hin ir zit.
shone was gezirt der tantz
mit manger schonen vrowen glantz.
bi den ritern gemeit
gingen, die richlich waren gechleit.
do sie tantz heten genuch,
zu swev islichem sin wille truc,
des vant er da volliu stat.
si taten allem trouren mat.
manger handen vrouden spil
was da mit rehter vure vil.
mit vrouden waren dise vnd die,
biz ez uf den abent gie.
do wurden den ritern aber braht
ir ors mit dechen wol wedaht.
mit den vrowen di da riten,
ze churchen. da wart niht vermiten
buhurdiren vnd ringen.
ein schar di andern durch dringen
sach man hurtelichen.
dar chomen ouch die tugentrichen.
belaflor dev gute.
der furste in hohem mute
chom schone mit den sinnen.
der chunde sich wol pinen
nach tugende vnd nach eren.
er begunde sich cheren
an allen dingen dar nach,
da von man im daz peste sprach.
sin riten was so riterlich,
daz im da niht was gelich.
do sie zechirchen quamen
vnd die vesper vernamen,
da wart ein rinch gemachet wit.
den fursten duhte des nu zit,
daz im daz wol gezeme,
daz er di vrowen neme.
der bischolf si zesamen gap.
da was manich chrumber stap,
do diu heirat geschach.
der vrowen man gemeine jach,
do sie gewart so wiplich,
daz nindert lebt ir gelich.
des musten alle die iehen,
die zuht vnd schon chunden spehen.
der furste zu der vrowen sprach:
< ez sol eur vngemach,
selich vrowe, ein ende han.
hie stent alle mine man,
vor den gib ich iu hute
beidev lant vnd lute.>
des danchte im dev gute
mit rein suzzen mute.
do hup sich vroude vnd schal
von den sinen uber al
vnd vrouten sich der eren,
di in got wolde meren.
ein bumgarte lit
vil nach rosse laufes wit
vnder der wurch, da wurden in
sedel gemachet uf den sin,
daz arm vnd riche
da azzen alle geliche.
hey, wie wol ez doch stunt.
die fursten des nu wenich tunt,
daz si so offen ware sin.
ez ist in ein swere pin,
swa si suln pi luten vil.
ir deheiner iz nu liden wil,
daz er sich lazze dringen.
si chumen niewan twingen,
den sie solden vroude geben.
di muzzen von in in chumber leben.
des ist vroude vertorben gar,
nieman sich gevreuen tar,
als man hie bephor tet,
do vroude triwe vnd ere het.
daz chumpt von den herren,
di sich chunnen eren verren,
vnd von den luten vlihent
vnd sich ze walde zihent
vnd habent zeworte laide.
en ist pi den luten leide.
des tet dirre furste niht.
er het mit rehte fure phliht
vnd was gern pi luten.
des musen in vrowen triuten.
di tische waren nu bereit,
do chom der furste gemeit
mit vrowen vnd mit ritern geriten
schon in furstlichen siten.
des man im muse danchen wol.
si waren alle vreuden vol.
dise buhurdirten,
di andern ir lip zirten
vnd warden mit vrowen geil,
wan an den lit der vrowden teil.
schone riten si geschart.
den vrowen wol gedient wart.
vil varnder lute man do sach.
manger von den wappen sprach,
daz man chroiren nennet,
an den man daz erchennet,
daz sie die deche zerrent hin,
wan dar an ligt ir gewin,
der da wart vil von in zefuret.
nu was ez nindert noch geruret.
alrest hup sich die hohzit an.
da rait manich werder man
durch gutiv wip nach brise.
mange suzze wise
hort man von vogelsange da,
want si riten ysa
gein dem boumgarten,
da ir die chnechte warten.
hie vor sie erbeizten nider
vnd hiezen dev ors ziehen wider.
hin in si gingen gemeinichlich.
der boum ir chleide waren rich.
gar wunnechlich si grunden.
gelaubet wol si stunden.
di este gar waren gedechet.
ouch het sich schone enblechet
daz suzze blat wiz vnd rot,
daz den ougen suzze bot.
die sidel waren gemachet wit.
nv was ez ouch ezzen zit.
der furste selbe satz si do
alle gemein, des waren si vro.
swas armer leute dar quam,
ze vlizze er der war nam
vnd satzte si selbe mit siner hant.
spise, phenning vnd gewant
hiez er in miltechlichen geben.
dar um gechronet wart sin leben,
daz er sich vber di armen
chunde wol erbarmen.
des wart sin heil gemeret
vnd ouch hoch geeret
von got vnd von den luten.
sin herze im chunde bediuten,
war an er daz peste tet,
des vlaiz er sich an aller staet.
hin wider an sine stat er gie,
da er sin vrown sitzen sich lie,
zu der er furstenlichen saz.
alrest div suzze mit im az,
belaflor div chlare.
div was von solher gebare,
das si den luten allen
muse wol gevollen.
di herren heten sich wol verdaht,
daz si mit in heten braht
ir huswrowen reine.
di azzen mit in gemeine.
mit den was chommen manic schone meit,
die wunnechlich waren gechleit,
die bi den ritern sazzen
vnd ouch mit in azen.
ez wart nie lute baz gephlegen.
des het sich gevlizzen der degen,
daz man in allen gabe genuch
mit zuhten man ez fur siv truch.
wilpret vnd vische,
des waren alle die tische
envollen wol beraten.
genuch si alle haten,
von trinchen vnd von spise.
der tumbe vnd der grise
musen dise hohzit loben,
ob si an witze niht wolten toben.
do man gaz hate,
do was ez ein teil spate,
daz dev naht vertreip den tach.
der furste maniger tugend phlach.
des besten vleiz er sich ie.
von einem er ze dem ander gie
vnd erbot ins so minnechlich,
daz si wurden vrouden rich
vnd ez fur wirde enphiengen.
di spillute ir ampt begingen
an den selben stunden,
so si peste chunden.
von den wart do grozzer schal.
si vrouten sich alle vber al.
ritter vnd vrowen
muse man bi vroude showen.
die herren sprachen zu dem fursten do:
< herre, wie tut ir so?
ir sult ze gemache varn.
ihesus christ muz euch bebarn.>
si namen urlup vnd furen dan
beidev vrowen vnd man
ze herbergen an ir gemach.
da in nach mude ruhe geschach.
dem fursten was dev naht niht leit.
vf di burch er do reit
mit siner vrowen schone.
si truch noch die chrone
vf blozem haren alsam e.
daz geschach furbaz niht me.
do si waren erbeizet,
dev minne het in gereizet.
bi der hant er si vie,
gein der chemenaten er gie,
da ir bette bereit was.
suzze blumen vnd gras
was vil dar umbe gestreut.
ir islich sich der andern vreut.
do si zebete quamen,
di chamerere dev liht namen
vnd stacten si an di wende.
si waren so behende,
daz si niht lenger da beliben.
fuge vnd zuht siv danne triben.
di iuncvrowen musen dan
vnd liezen nieman da bestan
niwan si beide.
daz was in doch niht leide.
div tuer er selbe sparte,
mit vlizze er daz bewarte,
daz man iht irret da.
zu der suzzen gie er sa.
sie sprach:< liber herre mein,
wir suln an vnserm gewet sin,
e wir iht beginnen.
da von wir heil gewinnen.
wir suln vnsern herren piten,
der durch vns den tot hat erliten,
daz er vns behute
durch sine grozze gute,
daz vns immer misse ge,
vnd ouch daz wir vnser e
behalten muzen also,
daz wir gesten vor im vro
an dem iungisten gerihte
vor siner angesihte
durch sine tugende manic valt,
vnd daz der tivel deheinen gewalt
vber vns gewinne.
nu haben wir di sinne,
wi der gute tobias
bi sinem wibe genas
von sinem reinen gebet.
wie der tivel ertotet het
siwen man, wan er beleip.
mit sinem gebet er vertreip
den tivel, also sul wir got
biten, daz des tivels spot
immer uf der erde
an vns ervollet werde.>
zehant er von ir do gie,
do vil si nider an iriv chnie.
got si innerchlichen bat,
daz er durch sine trinitat
ir lip, ir leben bebarte
vor dem widerwarte,
der gern den menschen chrenchet,
daz er von got wenchet.
der furste sprach ouch sin gewet.
mit rehter andaht er daz tet.
di guten er ofte an blicte.
er sach wol, daz si rihte
hinz got all ir gir.
er stund ouf vnd gie zu ir.
do er si an ir andaht ersach,
minnechlich er zu ir sprach:
< des gewetes ist nu genuc.>
an das bete er sie truch.
da was dehein rede wider.
er legte sich zu ir nider
vnd zoch ir ab daz hemde.
nu was in beiden vremde
daz gewesen ein her.
si heten beide niemer
minne gephlegen piz an di stunt.
si was in noch gar vnchunt,
wan si waren bedev magt.
vor scham was dev suzze verzagt,
daz si zitern pi im lac.
der riter ouch scham niht verphlac,
doch lert in sines vater art,
daz er ein teil palder wart.
ein sune ergie do minnenchlich.
da von si wurden vreudenrich,
da sie liplichen lagen
vnd suzzer minne phlagen.
do er wewant ir reinichheit,
daz si was ein reinev meit,
do wart der riter nie als vro,
als er was vnd sprach also:
< vrowe, miner vrouden trost,
wol mich, daz du mich erlost
hast von sorgen die ich het.
sit ez also vmb dich stet,
des vreu ich von herzen mich.
wol mich, suzze, daz ich dich
so rehte minnechlichen han.
wol mich, daz ich dich ie gewan,
daz tut mir innerchlichen wol.
wol mich, daz ich minnen sol.>
diu suzzivcheit der minne
durch vloz ir beder sinne,
daz si ein ander gelich
bediv minten innerchlich.
dev naht sev do duchte niht zelanc,
piz si erschracte der vogelsanc.
der suzze schal chunt in den tac,
da lip bei libe lieblich lac.
in den sorgen si erschracten,
da sie die vogel wahten.
diu naht het ende genomen.
do waren in die burch chomen
ritter vnd vrowen
vnd wolden ir herren schowen.
in der burch wart vber al
von vrouden wunechlicher schal.
do daz husgesinde vernam,
daz dev madine do cham
mit solcher vrowede schalle,
do giengen ouch alle
die iuncvrowen drate
gegen der chemenate
vnd ouch der chamerere,
ob ir da durft were,
daz si weren bereit.
nu heten ouch sich angeleit
der here vnd die vrowe.
als in des meien towe
leuhtet diu lihte rose,
sus leuhte diu lose
mit rotem glossendem munde.
di chust er an der stunde
mer danne drizich stund,
da von im vil wart vrouden chunt.
do gie er vnd tet uf die tuer
vnd gie zu sinem gesinde hin fur.
minnechlich er siv enphie.
di iuncvrowen er hin in lie
zu ir werden vrowen gan.
dar an ir libe was getan.
der helt was vro vnd wolgemut.
er tet, als der widerbe tet tut
vnd leit dev besten cleider an,
di er inder mohte han
vnd gienk zu sinen gesten.
di hohsten vnd die besten
gein im schone giengen.
gar erlich si in enphiengen.
do sie in an sahen so vrouden rich,
do waren si mit im alle gelich
vro vnd gutes mutes
vnd versahen sich wol gutes.
ir aller vroude wart do groz,
nieman vrouden do verdroz.
swaz ze vrowden da gezoch
vnd da von vngemute vloch,
des phlagen dise vnd die.
die riten, die tantzten hie.
sie heten aller vrouden wal.
des vrouten si sich vber al.
zwelf tage diu hohzit werte.
swer da gabe gerte,
di man da heizet variunde diet,
schone man die alle beriet.
man gab in gabe riche
vnd so miltechliche,
daz alle di varende iahen,
daz sie nie gesahen
hohzit so wol volendet.
swer da wart gesendet,
dem wart so hohe da gegeben,
daz er deste baz mohte leben.
diu hohzit wol wolendet wart.
nu trahten vf die heim vart
die geste alle gemeine.
der edel furste reine
in allen dancte sere.
er sprach:< gut vnd ere
teil ich mit ev immer
vnd gesweich iv nimmer,
all die weil ich mach geleben.
beide leihen vnd geben
wil ich iv mit milter hant.>
des genaten im zehant.
die vrowe erbot ins alle als wol,
daz si namen von ir fur vol.
div suzze minnechliche
gab chleinode riche.
den herren vnd den vrowen
lie si sich willich schowen
eren vnd gutes
vnd williges mutes.
den iuncvrowen gab si alsam
chleinode, div in gezam.
den ritern si alsam tet
vnd was daz gegen in ir bet,
daz siz mit wirde enphiengen.
ir zuht si uch begingen,
daz si ir dancten vlizichlich
vnd ir schon alle gelich.
si waren ir zevrowen vro.
vrlup namens alle do.
diu hohzit sich slizzen began.
der furste mit in reit von dan
wol eine mile von der stat.
got er ir aller phlegen bat
schon vnd lobesam.
er urlup von in allen nam.
wider uf die burch er reit.
wirschaft vnd werdicheit
nam er sich vollechlichen an.
sinen hof er setzen began,
daz man zuht vnd ere
vnd rehter vroden lere
dar inne ze allen ziten vant.
mit vride stalt er sin lant.
vrliuge vnd haz er shlihte
vnd schuef gute gerihte,
daz man ninder anderswa
so gut geriht vant als da.
des stunt wol zelobe sin leben.
er chunde wol miltechlichen geb
vnd doch so, daz er niht verdarp.
vm ere er zallen ziten warb.
div vrowe ez ouch also schuf,
daz uf ir der lobes ruf
von allen luten gelach.
so hoher tugende si phlach,
den luten si sich chunde
wol lieben zallen stunden.
da von si grozze gunst gewan.
der furste sei minnen began
von tage zetage hie baz vnd baz.
diu rehte libe si besaz,
daz so vereinet was ir mut,
daz ietwederz douhte gut,
swaz daz ander begie.
zwei libe mit ein ander me
gelebten so minnechlich.
ir beder liebe stunt gelich.
ir weder ja, ir beder nein
was gar gelich vnd gar en ein.
nu fuget ez sich so,
da von si wede burden vro,
daz div vrowe wart swanger.
daz hal si niht langer.
ir herren si ez sagte.
wie ez im behagte!
si sprach:< lieber herre min,
wizze, ich trag ein chindelin.
nu gib mir daz botenbrot.>
er sprach:< piz an minen tot
gib ich dir allez, daz du wil,
wan du pist miner vrouden zil.>
der lieben mere vreut er sich.
er sprach:< min suzze libe, nu sprich,
dallez daz du wil gegen mir,
daz tun ich immer gegen dir.>
si sprach:< lieber herre min,
des danch ich den tugenden din.
daz ez dir gevellet wol,
des ist min herze vreuden vol.>
er sprach:< so gehelfe mir got.
da rede ich gar sunder spot,
daz lieber mir nie geschach.
wol mich, daz ich dich ie gesach.
des danche ich got immer
vnd gewench im nimmer
dinstes durch din gute,
sit er mir min gemute
hat in hohe wirde praht.>
ez was ir beder
hintz got gar reine.
si lobten in gemeine.
swaz in geschach ze gute,
daz trahtens in ir mute,
daz daz niwan fur von got.
dar umb behieltens sin gebot.
si taten, als di wisen tunt.
darnach ez vnlange stunt,
daz im boten sande
von yspanie dem lande
sin oheim, der chunich von chastel,
der gegen manheit ie was snel.
der edel chunich hohgemut
sand im chleinode gut
nach siner wurde werdichlich,
div envollen waren rich.
do der bote chom geriten,
der vragte nach poten siten,
wa er an der stunde
des landes herren funde.
daz volch in do lerte,
daz er gegen grissoun chere.
da funde er benamen in.
do cherte er des endes hin.
do er chom in di stat,
zu dem fursten er sich wisen bat.
do weist man in do er in vant.
do gie er fur in alzehant.
als der furste daz vernam,
daz sins oheims bote quam,
zuhtichlich er gegen im gie.
in hoher wirde er in enphie.
do in der bot ansach,
mit grozen zuhten er do sprach:
< iv enbeutet euch dienst vnd gruz
min herre, ob ich nu sprechen muz.
ewer oheim der chunich wert,
der euch zesehen hat gegert,
sit nu iwer nam ie wart bechant
vnd hat ev pi mir gesant
die chleinode nach vriundes siten
vnd heizt euch vreuntlichen piten,
daz si iv iht versmahen
vnd siv ruchet enphahen.>
gein sinem gruze er schone neic.
danchen er do niht versweic
vnd sprach zu dem boten do:
< sag an, ist mein oheim vro?
gehabt er sich an dem libe wol?
des ist min herze vrouden vol.>
der pot sprach:< er ist wol gesunt,
herre min, vnd tut eu chunt,
daz im die heiden habent widersagt.
dar um hat er mich her geiagt.
im hat widerboten dar
von marsiles der chunich chobar
vnd der vogt von baldach,
an dem der heiden chraft ie lach,
vnd mit im zehen chunige rich.
di wellent in gewaltichlich
suchen in sinem lande
mit rowe vnd mit brande.
daz sult ir im helfen weren,
daz in die heiden iht verheren.
wizzet, daz er des niht wil lan.
er welle die heiden bestan
mit offenbarem strite.
nu sult ir in der zite
chomen, als er getrouet ev.
er weiz wol, daz ir sit getrev,
des mant iuch min herre
ewer genaden verre
vnd was ir im schuldich sit,
daz ir im chomp an den strit,
daz ir iweren triwen gehugt
vnd chompt im, so ir beste mugt.>
der furste antwurten im began:
< ich tun allez, daz ich chan
durch den liben oheim min.
nu sagt mir, wenne diu zit sol sin,
dar nach wil ich gesprechen mich,
wi ich sul vertigen dich.>
der pot sprach:< herre, ich tun.
ez get vz vride und sun
vber zweinzech wochen.
niht langer ist er gesprochen.>
do sprach der furste hochgemut:
< din mere mich hohes mutes tut,
daz ich da hin varen sol.
daz tut mir innerchlichen wol,
daz ich vinde riterschaft.>
< ia, der uindet ir da di chraft,>
sprach der bote:< daz habt uf mir.>
der furste sprach:< dar um wil ich dir
vil gerne geben daz beten brot.>
der bote sich im zefuzen wot.
do er den wilen an im ersach,
zuhtichlichen er zu im sprach:
< sit ir riterschefte gert,
so ist min here wol gewert
an iv sines willen gar.
vrolich ich nu hinne var.>
der furste hiez sin phlegen wol,
als man werden poten schol,
vnd sande vil drate
nach allem sinen rate.
dem sagt er dev mere,
wie sinem oheim were
von den heiden widersagt:
< sprechet, wie eu daz behagte.
der hat gesant vm helfe an mich.
swaz ir mir ratet, daz tun ich.
tut mir iwer triwe schin
vnd rat mir nach den eren min.>
si sprachen an der stunde
mit gemeinem munde:
< herre, daz ist vnser rat,
das ir helfet vnd helfe lat.
daz rat wir alle wol.
niemen iz wider raten sol,
want wer iv siner helfe not,
er hulf iv biz vf den tot.>
er dancte des rates in.
er sprach:< wol mich, daz ich pin
an iv mines willen gewert.
do ir ouch riterschefte gert,
des pin ich innerchlichen vro.>
zu siner vrowen gie er do
vnd sagt ir div mere,
waz im enboten were.
er sprach:< trutine mein,
nu la dir niht leit sin,
daz mir der chunic enboten hat,
min oheim, vnd gib mir rat,
waz dir dar an gevalle wol.
gerne ich dir des volgen sol.
hore, waz er mir enbot.
in get an ein groziv not
von der starchen heiden schaft.
di wellent in suchen mit grozer chraft.
nu sucht er triwe vnd helfe an mich.
suziv vrowe, nu sprich,
waz din rat sei dar an,
daz solt du mich wizzen lan.
sol ich beliben oder varn.
dar an din rat mich sol webarn.>
< ey lieber herre, daz la sin,
waz toug dir der rat min.
da pin ich alze chranch zu.
swaz din wille sei, daz tu,
da mit du wird vnd ere
beiagest, daz ist min lere.
mir ist din vart von herzen leit.
aldoch durch din werdicheit.
sol ichs wider raten niht,
swie leide mir daran geschiht.
beleibest tu, so zeiht man mich:
du hetest dich verlegen durch mich.
dar umbe muz ich raten dir.
du solt aber wol gelovben mir,
ob ich dir iht anders iehe,
daz ich dich gern pi mir sehe.
des sol niht sein, nu var dahin.
vnser herre gebe dir den sin,
daz du iht vergezzest min.
nu tu an mir din triwe schin.
got gebe dir sige vnd selden vil.
dar umbe ich got piten wil
immer all di wile ich lebe,
daz er dir chraft vnd sinne geb.
got laz mich geleben den tach,
der ellev dinch wol uber mach,
daz du mir wider chomes gesunt.>
do chust er sie sa zestunt
wol hunderstunt oder mer.
er sprach:< mir tut von herzen we,
min reise, suzze, wan durch dich.
vnd doch dar under vrev ich mich,
daz ich sol riterschefte phlegen.
ez furet so manigen werden degen
der heiden vogt von waldach.
an den ich mich versuchen mach.
vf riterschaft stet al min sin gir,
vrowe, da sol durch dich von mir
riterschaft werden getan.
daz solt du, vrowe, ouf mich han.
so wirt doch nach prise geriten
durch dich, daz wirt niht vermiten.
nu gehab dich, min suze lieb.
ich het mich selbe fur einen dip,
ob ich immer vergeze din.
des soltu sunder an angest sin.>
er chust si vnd gie dannen
wider zu sinen mannen.
nach der rate er sande
boten alzehande
in siniv bediu lant
den besten, die im waren bechant,
vnd hiez ich in chunden herwart.
do der bote bereit wart,
der furt die brief vberal
in diu lant ouf vnd zetal
vnd sagt in allen geliche,
daz si riterlichen
alle weren bereit
als ez tohte ir werdicheit.
si solden herverten
gegen riterschaft gar herten
gegen der heidenschefte,
diu mit heres chrefte
wolde gegen yspanie varn.
daz chunde nieman bebarn.
si wolden wusten daz lant.
< dar um der chunich hat hergesant,
daz wir im suln zehelfe chomen.>
do daz die iungen heten vernomen,
die waren vro der boteschaft.
si dohte si gar endehaft,
daz sie solden den lib
vrbaren durch dev wip
mit riterschaft, des warens si vro
vnd bereiten sich do,
so si beste mohten.
die alten ouch betrohten,
daz si sich bereiten wol,
daz es der furste neme vur vol.
si waren im willich der vart.
do gar daz her bereitet wart,
do sampten si sich alle
mit vrolichen schalle.
ouf ein grune heide breit
manich riter gemeit
gar riterlich zesamene quam.
do daz der furste vernam,
der chom ouch durch schowen dar
vnd nam ir vlizichlichen war
vnd gruzt si minnechlichen,
der helt ellens riche,
vnd danct in zwein ende
mit gruze vnd mit gebender hende,
als noch der werde biderbe tut,
der durch sin ere teilt sin gut.
der bote chom mit in geriten,
der wart mit vriuntlichen siten
von in allen enphangen wol,
als man werde boten schol.
do daz der werde furste sach,
zu dem boten er do sprach:
< nu rit zu minem ohem hin
vnd sag im von mir, daz ich pin,
daz sihstu wol, uf der vart.>
dem boten do bereitet wart
gerutiv phert vnd niv chleit.
des wart er schone bereit.
sinem oheim er do sande
gegen yspanien lande
chleinode genuch,
div waren wert vnd chluch,
vnd die da seltsin waren,
der chunde er wol waren
er sprach:< sag dem oheim mein,
vnd ich welle sin riter sein
vnd daz ich mit mir bringe dar
eine riterliche schar,
funfhundert riter hohgemut
vnd darzu hundert schutzen gut,
den ein riem gepreste niht,
als selbe hie din ouge siht,
di wir aus disen allen wellen,
di man fur die chechen muz zelen.>
der bote vrolichen sprach:
< got weiz wol, daz ich nie gesach
so willige riter allsam die
in deheinem lande dort noch hie.
min herre ist wol an iv gewert
alles das sin herze gert.
ir seit sein vriunt, daz sich ich wol,
der er got immer danchen sol.>
er nam urloup vnd fur hin
vf snel gevert stunt sin sien.
der furste fur ouch in die stat.
seinen ratgeben er bat
mit im reiten alle gemeine
und chom sins dinges vbereine
beide vmb ditze vnd umb daz.
er mit in ze rate saz.
seinen hof, div lant er stalte,
daz er iunge vnd alte
von im namen alle fur vol
vnd in gevallen muse wol.
den getriwen grauen beiden,
cornelio vnd effriaden
enphalch er sine vrowen.
er sprach:< nu lat mich schowen,
alle iwer triwe an ir.
ir chunnet nimmer liber mir
gedienen an der vrowen min,
da von lat ius enpholhen sin,
als ich iv getrowe.
wizzet, mir ist min vrowe
lieber danne ich selbe sei.
der liebe wird ich nimmer vri.>
si sprachen:< herre, des seit gewert.
alles des ir an vns gert,
daz sol vor allem rehte sein.
wir tun iv triwe vnd dinst schein
an vnser lieben vrowen gut.
div ist so reinichlich gemut,
daz wir ir gern wellen phlegen
vnd alles des gegen ir erwegen,
daz dinst vnd triwe heizen mac.
des gewench wir nimmer tach.>
der furste in danchen began.
er sprach:< alle, die ich han,
die sulen der liben vrowen min
mit triwen dinsthaftic sein.>
hie mit urloubt er sich.
er sprach:< ich lach laz dir mich
vnd fure dich suzze mit mir.
min herze laz ich hie pi dir,
daz dine in mir versigelt ist.
mit diner gute du mir pist
ein schilt fur all der veinde neit.
din gute mir vil trostes geit.>
div vrowe sprach gar senlich
mit truben ougen zeher rich:
< dem nieman mach geligen niht
vnd der in ellev herze sieht,
der erchennet wol an vns beiden
daz sennichliche scheiden.
du gihts, du furst mich mit dir hin.
da pei ich sunder vreuden pin
vnd last dich, herre, hie pei mir.
waz vreuden han ich sus mit dir?
swie du min herze besezzen hast,
doch pistu mines libes gast.
owe, meiner senden not!>
ir chlare ougen wurden rot
von piter weinen, daz si tet.
mit armen ers vmvangen het
vnd chust sei wol tausent stund
an ir viur varben munt
vnd sprach:< libev vrowe min,
la durch mich dein weinen sin.
got muez din hiute vnd immer pflegen.>
sus schiet von ir der werde degen.
vrloup er von in allen nam.
hin reit der furste lobesam.
do sein dev vrowe nimmer sach,
sie chniet nider vnd sprach:
< got, vater der ellenden,
geruch mir vrolich senden
her wider meinen liben man,
der von dir, here, nie gewan
dehein zweiuelhaften wanch.>
von chlage si so chraunch,
daz si vnmehtich viel nider.
der grauen einer hub sich sie wider
vf vnd sprach:< wie tut ir so,
vrowe, ir machet vns alle vnvro
mit iwer vnmezigen chlage!>
si sprach:< owe, herre, ich trage
gar senechlichen smerzen
an minem herzen.>
ir sagt ir herze den vngemach,
der ir seit den vngemach.
si chlagt furbaz ie mer vnd mer
vnd chlagt also ser,
daz all di pi ir waren,
trorich musen gewaren.
ir beste churzewile daz was
daz bat vnd las
vmb ir herren emzichlich.
nu horet, wie der furste rich
gefur mit den sinen.
er begunde sich pinen
vf riterlich gevert.
den seinen er allen werte
vnfuge vnd vnmazze.
er hub sich uf di strazze
mit sinen ritern, die der helt
vz allen den selben sinen het erwelt.
funf hundert der waren,
die in der zite iaren
wol waren, daz si riterschaft
mohten getun mit guter chraft.
der edel furste riche
fur gar beratenlichen
beide mit chost vnd mit wer.
do er chom zu dem mer,
zehant schift er sich an.
von im manich schef man
wart richer des gutes.
eren riches mutes
was der furste vnd minnechlich.
nie wart gesehen sin gelich
an tugenden pi siner zit.
sin herze was gar an nit.
ir gevert was gar gut.
des waren die helde wolgemut.
eben giengen in di winde,
gut weter linde
heten si uf al der vart.
gar selich ir geverte wart.
do si daz lant ersahen,
do gegen begunden si iahen,
do sie begriffen daz lant.
da an cherten si zehant.
des waren di riter alle vro.
an daz lant si furen do
vnd slugen vf ein wit velt
beide ir hute vnd ir gezelt.
do man geherberget hate,
du burden si zerate,
daz si da legen stille,
daz were ir aller wille,
biz si lant erchunden
vnd die straze erfunden.
der rat in da allen
muse wol gevallen.
vil churz wile si do phlagen,
alsus si da lagen
biz an den driten tac.
nieman trourens do phlac.
si heten churzwile da vil,
maniger hande riter spil.
nu was ouch der bote chomen
ze yspanie. do wart vernomen,
daz nu der chunich ze velde lac.
der bote triwen vnd sinne phlach.
er hub sich aldar zehant,
da er den werden chunich vant.
fur in er mit zuhten gie.
der chunich wart der rede vro
der chunich in vleiszichlich enphie
vnd vragt in der mere,
wa sin oheim were.
der bot sprach:< daz sag ich ev.
iv wart nie vriunt so getriv.
iv enbeutet innerchliche
sin dienst der tugenriche,
der werde grave maye.
so tugenthafter laye
wart nie bi siner zit gesehen.>
alsus der bote begunde iehen:
< herre, ev sendet pi mir
dise chleinode, daz ir
iv div niht versmahen lat,
wan er ev siv gesendet hat
wan durch rehte vriuntschaft.
sin triwe hat gegen iv di chraft,
daz er ev nimmer abgestat,
di weil er sin leben hat.
herre mein, nu nemt war:
er chumpt vnd bringet mit im dar
funhundert riter, daz nie man
so wol varnde riter gewan.
dise sint biderb vnd hohgemut.
dar zu hundert schutzen gut.
die bringet er ev mit im her.
vf ritterschaft stet gar sin ger.
nie ritter so wol mutich wart
als der edel ist sunder bart.>
der chunich wart der rede vro.
zu dem boten sprach er do:
< vmb dev mere rich ich dich
immer, des gewart uf mich.
du must ir immer geniezen,
des sol mich niht verdriezzen.>
der chunich alzehande
hohe boten sande
dem werden siner swester sun.
von samit ein gut pavilun
sand er im, di was wol gesniten,
grozziu richeit niht dar an was vermiten,
vnd manich yspanisch ors gut
sand er dem fursten hohgemut,
vnd hiez sin uf den wegen
mit chost so richlichen phlegen,
daz in allen niht gebrast.
in daz lant chom nie dehein gast,
den man so man gerne sach alda,
do si chomen ze galatra.
als der chunich daz vernam,
die hohisten er zu im nam.
gegen im er riterlich reit
mit manigen riter gemeit
wol ein tageweide.
vf einer breiten heide
si zesamen quamen.
do die chrichen vernamen,
daz der chunich chom gin in,
vf hohen mut stund ir sin.
vf ir ors si sazzen,
der sporn si niht vergazzen.
gegen im si chomen riterlich.
do siv der werde chunich rich
sahe als die engel gegen im varn,
er sprach:< wol mich miner swester barn
ist uz der rechte minne erborn.
diu minne hat im niht verborn.>
den werden er do schon enphie.
so minnenchlichez gruzen nie
wart von zwein herren geschehen,
daz von in muse da geschehen.
< nv wis got willchommen vnd mir,>
sprach er.< ich muz danchen dir,
der triwen, di du an mir tust.
neve, da von du mich must
immer dienstlichen han,
die wile mir got der lebens gan.>
die riter enphie er alle wol,
als man libe vriunt sol
vnd erbot inz also,
daz si der verte wurden vro.
mit einander si da riten
schon mit vriuntlichen siten
gegen dev herberge zehant.
ir marschalche wurden fur gesant,
daz man si schone legit
vnd ir mit eren phlegit.
dem werden grauen wart gegeben
herberge dem chunige enneben
do in daz her wart vernomen,
daz die geste solden chomen,
die hohen ritern alle
gegen im mit vrouden schalle
vnd enphiengen wol die geste
vnd sie allerpeste
inz erbiten chunden.
daz taten si zu allen stunden.
die heiden niht verre lagen,
die grozes heres phlagen.
mit zehen starchen scharen
si heten gedacht, si wolten varen
vber al die christenheit.
daz was den christen geseit.
die heten sich ouch gesampt dar.
funf riterliche schar
het der von yspanie lant.
manigen werden sariant,
die durch got dar waren chomen,
die heten daz chrutze genomen.
der chunich het vnverzagten mut.
er gab in willechlich sin gut.
er furt si alle mit solde.
swer den nemen wolde,
er wer arm oder rich,
den versolt er gar richlich.
der vride niht lange werte.
manich riter do gerte,
als hungerigez veder spil.
der waren ze peder seiten vil,
die dar chomen durch riterschaft
mit werlicher riters chraft.
der chunich nam ze den pesten rat.
er sprach:< seit iz an vride stat,
so ratet, waz iv dunchet gut
vm der heiden vber mut,
die sich des vermezen hant,
daz si ellev christenlant
wellent vber riten.
den sule wir vnderstriten.
wir suln des han gedingen,
daz vns helfe gelingen
vnser herre ihesus christ,
der durch vns gechreuzet ist,
durch den wir ouch daz chreuze han.
vf sinen trost sul wir bestan
die heiden menlichen.
nu ist daz himelriche
offen. der hie geliget,
der hat ewichlich gesiget.>
die hohen sprachen alle:
< herre, swaz ev gevalle,
daz sol ouch vns gevallen wol.
billich man sich rihten sol
gegen den heiden mit her wer,
die gegen vns ligent mit grozzem her.
wir sein durch got ous chomen
vnd haben das chreuze genommen.
daz sul wir leiden also,
daz vnser sele werden vro.>
die heiden lagen so nahen,
daz sie die vil wol sahen
vnd alle ir gelegenheit.
manich riter gemeit
die versuchen gerten,
etlichen mans gewerte.
manicher wart sin ouch verzigen.
si musten mit meisterschefte ligen.
an vrloup nieman ouz reit.
daz waz den iungen riter leit.
vmb schiltwach schuf man do,
des was der graue maye vro.
zu dem chunige er do gie.
sein rede er manlich ane vie.
er sprach:< lieber ohoem mein,
nu tu mir dine triwe schin
vnd enphilhe die schiltwart mir,
daz dine ich immer gegen dir.>
der chunich sprach:< des sol niht sin.
durch got, la die pete sin dein,
wan dir ist vmbechant
beide gemerche vnd lant.
du solt iz niht fur vbel han,
wir suln die lantlute lan
heint der schiltwache phlegen.>
do sprach der vnverzagte degen:
< neina, lieber oheim min,
nu laz mich ir doch einer sein.
swem du mir geist ze howet man,
dem pin ich gerne vndertan.>
der chunich wider in do sprach,
do er sinen ernst ersach:
< des du bitest, des sol ich gern,
ich wil dich willechlichen gewern,
dar uf daz du dich webarst
vnd gewerlichen varst.>
funfhundert riter gewegen
schuf er zu den chunen degen
vnd sin banir,
die heten manliche gier.
die het der chunich im vz erwelt.
des dancte im hohe der helt.
der chunich gebot in allen daz,
daz si im barten noch paz,
denn ob er selbe were da.
die riter sprachen alle:< ja,
wir muzen bi im tot geligen
e der riterlich gesigen.>
der grave in danchen began.
einen swarzen vanen bant er an,
dar in ein chreuze von golde,
dar vnder er striten wolde.
die sinen waren ouch bereit.
hin riten die helde gemeit.
tusent riter hohgemut
vnd zweihundert schuzen gut.
ir wartlute si vursanden,
die wol die lant erchanden.
den stapften si riterlichen nach.
schier ein wartman ersach,
daz die heiden waren chomen.
die heten ouch sich vuer genomen,
wol mit driu tusent mannen.
ir einen si sanden dannen
vnd enbutens den ritern hin,
daz die veinde riten zu in.
der grave an der stunde
si vaste manen begunde.
er sprach:< ir herren, gedencte daran,
waz got durch vns hat getan,
der vns von helle roste
an dem chruze erloste.
die sinen er noch nie verlie.
vnder des zeichen sul wir hie
lobelichen streiten.>
do sprach an den zeiten
die edeln riter vnverzagt:
< ez wert maniges macht bechlagt
nohe heint von vnsern handen.
die von der heiden landen
sint chomen vf vnsern schaden her,
die sulen daz wider spel nimmer mer
dehein ir vriundinne sagen,
was si eren an vns beiagen.>
die wanir gab man in die hant
einem riter, was palwin genant,
der nie zegeheit wegie.
sin herze stunt nach eren ie.
der wartman wider rande,
da er sin gesellen vande.
zwelf ir aller waren,
die manlich gewaren
chunden vnd riterlich.
si riten dem wol gelich,
daz si schaden wolten tun.
si heden weder vrid noch sun.
die heiden heten ouch furgesant
ir wartluten, den wart bechant,
daz die veinde riten gegen in.
daz douhte si ein hohgewin.
do si chomen so nahen,
daz ein ander sahen,
der heiden was ein teil mer,
doch sprancten die getouften e.
der christen islicher stach
den sinen, daz man in sach
vnder dem orse ligen da nider.
zehant fluhen di andern wider
vnd sagten ir geverten mere,
wie ez in ergangen were.
daz chlagten si sere.
si vorhten vlisen ir ere.
die christen niht verre iagten nach.
in was zu den liginden gach.
der viengen si dannoch dri,
der islich sin amie
het dar gesendet riterlich.
daz waren hoch chunige rich
vnd wunechlich gezimirt
vnd als die engel gezirt.
die vinge dise wart man
vnd fiurtens zu dem graven dan.
do ers alsus chomen sach,
zu in er vrolichen sprach:
< ir sult got wilchomen sin.
iwer werdicheit ist wol schin
an disen dingen. des ivren lip
sulen immer tivren diu wip.>
die wartlute sagten inzehant,
wie ez vmb die vinde was gewant.
niht lenger wart da gepiten.
nach in wart riterlich geriten,
biz si den vinden so nahen
chomen, daz si si sahen.
die waren mer dan halp verzagt,
wand in waren posev mere gesagt,
daz si ir huplute heten verlorn.
daz was in leid vnd zorn.
die christen vaste zu drapten.
zu einander si sich habten.
als si in einander weren gestechet,
ir ors waren wol verdechet.
riterlich si sprangen.
der heiden ein teil wanchten.
die da fluhen, die chamen hin.
die andern sprancten gegen in.
die christen ir schar durch prachen.
si slugen vnd stachen,
der heiden da so vil dar nider,
die nimmer mer chomen wider.
der grave meye tet ez so wol,
daz mann dar umbe loben sol.
swa sine waren chummerhaft,
die lost er mit siner chraft.
von sinen maenlichen slegen
be leip da manich werde degen.
die heiden wurden sigelos.
maniger do die fluht chos.
sere si verzagten.
die christen nach iagten.
si hulfen manigem zu dem grabe
vnd vingen uf der fluht abe
manigen hohen emeral.
der heiden wurden vber al
funfhundert gevangen.
der strit was ergangen
wol nach gotes eren.
des lob begunde sich meren.
die getouften do niht lenger piten.
wider uf daz wal si riten
vnd suhten her vnd dar
vnd namen ir geverten war.
swa der deheiner was gelegen,
den liezen si niht vnder wegen.
si enfurtens mit in danne.
manich edel castelan
si den heiden namen.
vrolich si wider kamen.
do in daz her wart vernomen,
daz si so vrolich waren chomen,
des vreuten si sich alle gelich.
der chunich enphie si werdichlich
vnd was ir gelingen vro.
diu mere sagten si im do.
si sprachen:< herre, iv sei geseit,
daz ir vons graven manheit
den sick haben gewunnen.
daz vns die heiden entrunnen,
daz macht nie wan sin eins lip.
bei vnsern ziten nie dehein wip
bewar also werden degen.
manich riter ist gelegen
von sin eines handen.
e sie von vns wanden,
do tet er in mit slegen so we,
daz si vnser enbiten niht me.>
der chunich der mer vreut sich.
er sprach:< oheim, nu wol mich,
der mere, di ich hor von dir.
die gewent gewisse lere mir.
diner hohen werdecheit,
diu dinem leben ist bereit.>
der grave do mit zuhten sprach:
< ier ist mit lobe gegen mir ze gach,
daz doch nindert an mir ist.
vns hat geholfen ihesus christ.
der hat vns den sich gegeben.
von dem hab wir leib vnd leben.
si sprechent wan gegen mir ir zuht.
es ist geschehen der heiden fluht
von den werden ritern din.
daz hab uf di triwe min
vnd zevodrist von got.
ir sult alle lan den spot,
daz es von mir sei geschehen.
wir suln wan got der eren iehen.>
der chunich nam di rede fur vol.
si geviel ouch in allen wol.
der chunich die gevangen pat
furen in ein stat,
div nahen da pi was gelegen
vnd hiez ir nach ir rehten phlegen.
nv waren ouch die heiden chommen
geflohen. do daz wart vernomen
in daz her vber al,
do wart von chlage grozer schal.
diu sagten in diu mere,
wie ez ergangen were.
si sprachen:< vns hat ein man
vil nach aln den schaden getan.
vnd lebt ie der rennwart,
so ist er chomen an dise vart.>
als si daz gesagten,
die heiden nach verzagten.
in tet schand vnd laster we.
div chlage wart grozzer vil dan e
von allen, di da waren.
...
...
nu sprachen:< wir suln nu varen
der christen immer mere.
swaz machmet nu diner habe
vnd apolle vnd terrigant,
die sulen alle sin gemant,
daz wir daz laster rechen.>
si begunden uf brechen
di herberge an den ziten.
< ez get nu an ein striten,>
sprachens alle geliche.
< wir sulen riterliche
disen schaden wider tun.
wir sulen nimmer vrid noch sun
gewinnen mer mit den christen.
si chunnen es niht niht erlisten.
in geschehe von vns we,
daz etlicher nimmer mer
da heim daz wider spel gesagt,
waz er an vns habe beiagt.>
si wapent sich schir.
vil vremder panier
wurden an gepunden.
an den selben stunden,
do si sich uf machten,
pusune vil erschracten.
si slugen si ze zehen scharn.
man sach si riterlichen varn.
rennere si fur sanden,
die solden in enblanden,
daz man zechen heizet,
daz man die veinde mit reizet.
wol zehen tausent der waren,
die solden der veinde varen.
die christen waren ouch bereit.
den heten ir wartlute geseit,
wie die veinde gebarten.
schone si sich scharten.
funf riterliche schar
heten si, die waren gar
vnuerzagtes mutes.
des leibes vnd des gutes
sich durch got heten webegen.
graue maye, dem vreuden degen
div erste schar enpholhen wart
diu riterlich was geschart.
der werde sich al zehant
willichlichen vnderwant
vnd was sin von herzen vro.
er stapt vnd mant si alle do,
daz si an got gedehten
vnd manlichen vehten.
< vns ist offen daz himelrich.
nu stritet hiut willichlich
durch vnsern herren ihesum christ,
der vnser vor rehter ist.
gedenchet edel riter gut,
daz ihesus durch uns hat sin blut
willichlich vergozzen,
vnd seit vnverdrozzen,
im iwer veht zebiten.
er chan iv hohe mieten.
swer hiut hie ververt,
dem ist daz himelrich beschert.>
si antwurten an der stunde
mit gemeinen munde:
< herre, ir sult an angest sin,
wir wellen stritens pin
leiden durch vnsern heren
vnd swaz vns magt gewerren,
des welle wir vns durch got bebegen.>
des dancte in vlizechlich der degen.
nv chom gegen in der chunich chobar,
der wolt den sinen ouch striten vor,
von marsilis der riche.
den bestunt riterliche
der edel grave maye.
so tiwelicher leie
ninder lebt bi siner zit.
nu hup sich da der erste strit.
die christen an ein ander manten.
die heiden si an ranten.
swie doch grozzer wer ir schar,
der grave maye nam wol war,
wa der chunich selbe reit.
den sin tyost da niht vermeit.
der heiden chunich auch niht enslief.
die sinen er vaste anrief.
er leimt schone an den schilt.
sin tyost war ouch al dar gezilt
mit neide vf des graven lip,
den schone gezimirt het ein wip.
nu rantens bede ein ander an,
dise zwene piderb man.
der graue maye den chunich stach,
daz ez manic riter sach,
verre uz dem satel vf das gras.
swie chostlich sin zimir was,
doh muse vallen im wurden chunt, vnd ward allda zeferich wunt
manich riter entsetzet wart.
an der enge durch vart,
da si an ein ander ranten an.
daz wart so riterlich getan,
von in ze beden siten,
daz muse lobe striten.
gar lute diu sper erchracten.
vil setel lere machten
die getouften an den stunden.
die heiden ir herren funden
ligen mit vngemache
vnder swerem dache.
etlich gewapent ors lac
vf im, da er vnruebe phlach.
in beschuten do die sinen.
die christen die chunden sich pinen
nach eren an dem strite.
tief wunden wite
wurden da von in geslagen,
da von man noch mach mer sagen.
do daz die heiden ersahen,
die begunden dar gahen.
mit ir geruten scharen
sach mans riterlich varen.
die christen ouch niht lenger biten,
die chomen riterlich geriten.
der strit wart ob dem chunige stent
vnd bedenthalb an chumer gent,
daz si an ein ander wihten niht.
die heiden namen laster phliht,
daz der eder chunich rich
vor in allen lac chummerlich.
dem wolten si geholfen han.
daz werte manich werder man.
mit cholben vnd mit swerten
mangen si gewerten.
des er an si het gigert,
des ward er stritichlich gewert.
manich hoch heiden gelach
bi dem chunege, der den tach
chlagte, daz er dar was chomen.
manigem wart daz leben genomen.
die christen liten ouch da not.
der gelag ouch etlicher tot.
die heten aber hohen trost.
als schier er was des lebens erlost,
so vuer die sel gein himelrich.
da von si striten willechlich.
a voy, wie graf maye strait.
swa er in dem streite reit
in dem gedrenge uf vnd nider,
als der hagel daz obez tut,
ze gelich weis der riter gut
nider ors vnd riter sluch.
sein ellen in dar uf truech,
daz er nach breise chunde
ringen zaller stunden.
si namen all sin eines war,
so hurtichlichen er die schar
durch reit mit hertem streite.
er mach mit selben ich snelle wite.
swenne erz vand enge,
er wert wol an der lenge.
er nam an siner chraft niht abe.
er vuedert mangen zu dem grab;
swer gegen in mit were quam,
daz leben er in schir benam.
di heiden loute schreiten:
< in mangen landen weiten
wart disem valant nie
geleich gesehen, der vns hie
hiut allen vnsern schaden tuet.
er ist niht menschlich gemut.
swer gegen im mit streite chumpt,
ich wan, vns allen daz niht vrumit.
ob wir in alleine
bestunden, iz toht vns chleine.
er ist ob uns allen ein her.
gegen im touch niht vnser wer.
er ist ein schovr, swa er vert.
in hat vnser got ernert,
swer im niht begegent,
der hat sich wol gesegent.>
nv was ez vber den mitten tac.
der grave sluch so mangen slach,
daz maniger do verlos sein lip,
den nimmer mer gesach sein wip.
di heiden woren wol halp verzagt.
der grave het alda beiagt
den lop ze beiden siten.
man gesach in manigen zeiten
dehein streit so herte nie.
alrest iz an ir chumber gie.
die christen striten sere.
die heiden vorhten ir ere
verlisten vnd werten ouch sich.
mangen slach vnd stich
musen di christen von in dulden,
daz si wol vider gulden.
von in wart manic emeral
tot gevalt uf daz wal.
der graue sein niht selbes vergaz.
er tet ez ie baz vnd baz.
die heiden er do fluhtic tet.
appollen vnd machmet
waren ir hilfe alda geschant,.
wie dike si wurden genant,
die heiden verzagten.
die christen nach iagten,
bis fur ir herberge hin.
da ir vil entrinnen hin.
da inne wart ir so vil erslagen,
daz man si daz noch horet chlagen.
der strit was ergangen.
der hohen wart vil gevangen.
des waren die christen wolgemut.
do wart genomen so hohes gut,
da von si alle gelich
wurden chreftich reich.
si riten ouf daz wal wider.
swa ein christen lac dar nider,
ouf dem man do ein chreuze vant.
alsus si alle wurden bechant.
die namens vnd bestatens wol,
als man lieben vreunten sol
nach rechter christenlicher e.
mangem tet von herzen we
sines liben vreuntes tot.
des wurden vil der ougen rot.
die christen furen wider zehant,
do man die herwergen vant.
da die heiden warn gelegen,
da wolden si gemaches phlegen
vnd riten der vinde schaden.
ir charren, ir saumer wurden geladen
mit der heiden gute.
des was in wol zemute.
des was vnmazzen vil
nieman ouz der mazzen zil
chom dar durch cheinen raup.
ez was in als ein staup.
si dancten got der eren,
der er in chunde meren,
daz si gesiget haten.
den chunich si alle baten,
daz sie die heiden so uber riten,
daz si sev immer mer vermiten.
wan ispanie der chunich wert
sprach:< swes ewer wille gert,
des pin ich alles ev bereit.
daz habt ouf mein sicherhait.>
die lant si busten begunden
an den selben stunden.
si gewunnen burge vnd stet.
waz man da gesiget het,
des tanck man ouf der erden
nieman wan dem werden
groaf mayen den suzzen,
der wol chunde gruzen
arm vnd richen
vnd chunde so tugentlichen
den leuten sich erbiten.
di hohen alle riten
dem chunge, daz er in pete,
daz er bei im staete
belib in dem lande.
< den heiden zeschanden
sol er bei vns beleiben,
so muge wir vertreiben
die heiden mit gewalte.
ein riter nie gevalte
eines tages so manigen man,
als der werde hat getan.
da von ist sein beliben gut.
er hat riterlichen mut.
sein herze hoher eren gert.
er wer tausent lande wert.>
also sprachens alle geleich.
von yspanie der chunich reich
antwurt vnd sprach:
< hie ich wol selbe sach
seine riterliche tat
daz er hie begangen hat.
ir rat mir lehte darzu.
se helfet mir, daz er ez tue.
ich gib ev alles, daz ir gert,
ob er mich de pet gewert,
daz er pei vns beleibet hie,
des wart dehein man froer nie.
ich wil min lant vnd lute
so vil geben heute,
daz iv sin alle genugen muez.>
des nigen si im ouf den fuez.
div rede gewihs vntz an in.
er sprach:< so het ich niht sin,
solt ich gedinet han durch gut.
also stet niht mein mut.
oheim, dir ist der rede vnnot.
wize, daz ich piz ouf den tot
dir meines dinstes wird pin bereit.
des tun ich dir sicherheit,
ob duz niht gelaubest mir.
ich chum dir helfechlichen schier
als dehein dein dienstman.
da habt deheine zweivel an.
wir sulen heim ze house varen.
die heiden chunnen ir ere bebarn
von vns nimmer mere.
wir haben in all ir ere
alhie abgevangen.
ir er ist zergangen.>
der rat geviel in allen wol.
< billich man im volgen sol,>
sprachens alle gemeine.
< sein rat, sin tat ist chleine reine.>
du huben si sich von der stat.
du er gegeben het den rat.
si furen vrolich.
si waren alle riche
von den striten warden.
nach christenlichen orden
waren bestat ir toten gar.
hin fur die christenliche schar.
du si ze yspanie chomen,
vrloup si alle namen
vnd furen heim zelande
da man si wol erchande.
der grave ouch urloubs gert,
des man in noch niht gewert.
der chunich sprach:< des mag niht sein,
wert lieber oheim mein.
ruhe ein wile hie pei mir,
daz wil ich immer dinen gein dir.>
er gewert in siner gewer,
swie vngern erz tet.
er het ez da so wol getan,
daz er den preis muse han
ob allen, di da waren.
dar zu chund er geparen
so diemutichleich, als ob er
het verstochen dehein sper.
er lie sich sunder rume eben,
sam nie niht von im wer geschehen.
der chunich vnd ouch di sinen
chunden sich dar uf wol pinen,
daz si im puten eren vil.
nu waz ez chommen piz auf das zil,
daz er niht lenger solde
beleiben, noch e wolde.
den chunich er urlaubes pat.
er sprach:< ist des dehein rat,
ich muez dich heim varn lan.
so wizze, alles daz ich han,
daz wolde ich halbes dar umb geben,
aldi wile ich solde leben
daz du pei mir soldest sein.
nu nim, liber oheim mein,
alles, daz hie gewunnen sei,
dez sol vns niht beleiben pei,
an gevangen vnd an gute.
daz ziuch in din hute,
vnd darzu alles, daz ich han,
daz si dir allez vndertan.>
der grave sprach:< nu welle got,
so verdient ich gotes spot.
daz weren wunderlichen dinch.
wiz, daz ich ein sterlinch
des gutes nimmer gefuer mit mir.
daz sol allez beleiben dir.
swaz du hast, daz gewinne ich wol.>
dem chunige wurden di ougen vol,
daz si sich solden scheiden.
die scheidunge vnder in beiden
geschach so liplich.
der edel chunich rich
in vnmazzen vngerne lie.
nu horet, wie ez im da heim ergie.
des tages, da er von huse schiet,
als im sein menlich ellen riet,
do lie er sein weib rein weip
dev im was lip als sein leip
swanger ze der selben zeit.
div enliez nie seit,
si gesegent in naht vnd tach.
anderr churzweile si niht enphlac,
wan daz si sprach ir gebet.
diu suzze daz so lange tet,
biz ir zal ein ende nam
vnd ez an die zeit quam,
daz si eines schonen sun genas
der ane wandel schone was.
des wurden alle die leute vro.
vmb einen boten warb man do,
den man dem graven sande
gegen yspanie dem lande,
der im sagte mere,
wi ez ergangen were.
do der bot gewunnen wart,
der wart schon uf die vart
bereitet wol mit eren.
der solt niht wider cheren
niwan an der stunde,
da er den grauen funde.
cornelius vnd effraide,
die getriwen graven peide,
hiezzen briefe schreiben
von in vnd von ir weiben.
si taten als die getriwn tunt.
ir beider brief also stunt:
< herre tugentriche,
wir enbiten ev innerchliche
dienst mit rehter steticheit,
des wir ey immer sein bereit,
vnd danchen ew liber herre gut,
daz ir vns also rein gemut
enpholhen hat ein reines wip,
diu so rein ir suzzen lip
behuet vor aller missetat.
so vil si reiner tugende hat,
daz si vns manige vreude geit.
si churzet vns die sweren zeit.
wier dun ev an ir chleine,
wan si ist so reine,
daz si vns mit ir reinem leben
chan selicheit vnd vrowde geben.
got hat evch wol mit ir gewert.
ir habt an ir, swes ir gert.
si benimmt vns mange swere.
wir enbiten iv libev mere.
dar umb gebt vns daz botenbrot.
si ist enbunden von ir not
vnd ist ein schons suns genesen,
der wol mit eren mac wesen
vnser erbe herre.
nahen oder verre
wart nie gesehen schoner chint.
des vreunt sich alle die hie sint.>
div vrowe ir brief sus scriben hiez,
div sich an got ganterlich leben liez.
< herre, miner vrouden gebe,
von dir ich in vrouden lebe.
liep vor allem libe mir,
vil liplich lip ich enbeut dir
minn vnd minechlichen gruz.
dines willen ich immer muez
mit willen dir vndertenich sin.
dein will ist gar der wille min.
swaz du wilde, daz wil ouch ich.
dein lieb hat sus enzundet mich,
daz ich der liebe wirt nimer vrei.
swaz du wild an mir, daz sei.
der liebe wird ich nimmer erlost.
herre miner vrowden trost,
libev meren beut ich dir.
got hat dir gegeben vnd mir
von sinen genaden ein chindelin
nach dir gebildet herre min,
daz ich durch dich vil treute.
di mere ich dir enbeute.
bistu vro, daz ist mein lip
vrower, denne ie werde wip.
gehabest tu dich, herre wol,
des ist min herze vrowden vol.>
nv was der bot bereit gar.
si sprach:< lieber pot nu var
snelle vnd chum schire wider
vnd lege dich niht vnder wegen nider
durch dehein dinen mut.
swer sendet boten gut,
der fudert alle sin ere.
dar an gedenche sere.
salomon der weise man
gesprochen hat, da gedench an,
wand ez noch geschriben stat:
als der rouch den ougen schat
vns als der ezich den zenden,
also chan er sich schenden,
der bose boten sendet
wan er sinen vrum wendet.>
der bote hohes mutes phlac.
er sprach:< allez daz ich mach
nach eren gewerben,
dar umbe muz ich sterben
durch iuch vnd durch di vrowen min.
des tun ich willechlichen schein.>
er douht sih gar volchomen.
do er die botschaft het vernomen
vnd er gar was bereit,
do nam er urloup vnd reit.
dannen chert er an der stunt
vf die burch ze claremunt,
da sin altiu vrowe ouf saz.
ach, het er uermiten daz,
wan grozzer schad da von geschach.
do dev vrowe den boten gesach,
den enphie si gar gutlich.
er sprach:< vrowe seldenrich,
ir sult daz botenbrot mir geben.
got hat geziret ewer leben.
min herre hat ein schon sun.>
si sprach:< daz wil ich gerne tun.>
den boten si vragen began.
si sprach:< lieber pot, nu sage mir an,
wie gehabt sich dev tohter min
vnd ir libes chindelin?>
< vrowe, wol.>< des lob ich got.>
daz was aber gar ir spot.
si sprach:< pot, wa wil du hin?>
< gein minen herren stet min sin.
swa ich den vinde
vnd von sinem chinde
im so libev mere sagen,
div im muze wol behagen.>
er wolt danne geriten han.
si sprach:< des wirt niht getan.
du solt heint beleiben,
di zeit mit vns vertreiben.>
do sagt er ir zehant:
< vrowe, ez sint brief gesant
bei mir, di ich furen muez.>
< du verburchest minen gruz,
beleibest tu heint niht mit mir,
vnd pin immer mer gein dir
mit verchen vnd mit rate.
ez ist nu so spate,
daz ich des lasters neme phliht,
ob du pei mir beleibest niht.
reit morgen, swie vrue du wil.>
er sprach:< vrowe, des ist ze vil,
daz ir so lange pitet mich.
hie ich beleibe, swaz holt ich
dar umbe schaden enphahe.
dester baz ich gerne iahe.>
diu vrowe hiez sin phlegen wol
vnd schuef, daz man in gar vol
mit edelem weine vulte,
daz er wol verdulte.
von sinen sinnen er da von schiet,
als ir vntriwe gerit.
da von er trunchen gelach,
diu vrowe boser liste phlac.
si stal im die briue gar
vnd leit im ander briue dar.
der graven briefe stund also,
des manich herze ward vnvro:
< herre, wir enbiten iv,
wand wir iv willich sin getriv,
vnd wanden ie iwren schaden.
wir sein mit zorn vber laden
gegen iv, daz ir ein solch wip
vns habt enpholhen, diu iur lip
gemailt hat mit vntat.
bei der man zwene pfaffen hat
begriffen an der hantat.
daz was vnwert geselleschaft.
manig vnfuer hat si getan.
wie solt wir bei ir vrowde han?
vnd ist eines wolfes genesen.
da pei welle wir niht lenger wesen.
dar umbe tut ir, swas ir wellet,
sus habt dir iuch gesellet.
ez ist billich, daz im missegat,
swer solch dinch tut an rat.>
der vrowen brief alsus sprach:
< herre, daz ich vngemach
von dir enphahe, daz han ich
wol gedinet vmbe dich.
ich pin schuldich gegen dir.
ich wil, daz wol erteilen mir.
du hast sein reht, swaz du mir tust,
wan du itwiz leiden must
von mir durch meinen bosen leip,
wan nie boeser wart dehein wip.
da von geschiht mir billich we.>
an dem brief stunt niht me.
do der bote erwahte,
der sich ouf machte.
div vrowe chom gegangen dar
vnd braht im mit ir gar
beidev phenning vnd gewant.
si sprach:< pote, nu wis gemant,
daz du daz also bebarst,
swenne du her wider varst,
daz du her wider chomest zu mir.
des wil ich immer danchen dir.>
er sprach:< libev vrowe min,
ir schult gar an angest sin,
daz ich des enlazze niht.
wizzet vrowe, ez geschiht.>
si sprach:< des sei dein phant min leben.
dir wirt dar um von mir gegeben,
daz du verst immer dester baz,
geselle mein, vnd tustu daz.>
ein eit er ir do swur.
des vreut si sich. hin er vuer.
er was stolzlich gemuet,
daz er da het gewunnen gut.
hin reit der bot. vnweise,
der im die tat breise,
die er alda begangen hat,
der tut daz an minen rat.
eilen er begunde,
so er beste chunde.
het er daz in seiner phlege,
daz er rait die nahen wege.
sin gelingen was er vro.
an sein gelube daht er do,
daz er sich soumen solde niht.
er daht:< ist ein vngeschiht
an miner vrowen getan,
daz ich mich sust versoumet han,
daz wil ab ich ervollen wol.
eines tages ich reiten sol,
das ich in zwain tagen hin
wer choum chommen. sus stat min sin.>
do enwesse er vil der mere,
daz er lasterbere
brief auf di vrowen sin
vurte, di dar umbe pein
vn angest muse leiden.
des wolt er niht vermeiden,
daz seit ergie ze leide.
do er funf tage weide
alsus eilende reit,
er chom uf ein heide breit.
do chom gegen im her
sein herre den erchant er.
in erchande ouch sin herre,
do er noch was verre.
sein triwe lie er erscheinen.
er rande von den seinen
gegen im verre ouf den plan.
wol er in gruzzen began.
< nv wis got willechommen vnd mir.
lieber bot, nu sage mir,
waz diu maere mugen sin.
wi gehabt sich dev vrowe min?>
< herre, diu gehabt sich wol
vnd ist aller vrouden vol.
ir schult mir geben daz botenbrot.
min vrowe iu pi mir enbot
ir dinst vnd libev mere,
vnd ob ir seit sunder swere,
so hat si libes vnd vrouden vil.
noch mer ich ev sagen wil.
ir habt da heime, des ir gert,
iuch hat got eines sun gewert,
daz nie wart schoner chint gesehen.>
< so ist nieman so wol geschehen,>
sprach der grave alzehant:
< silber, ros vnd gewant
gib ich ze botenbrote dir,
daz du so libev mere mir
du hast von miner vrowen gesagt.
des ist vil vrouden mir betagt.>
dem herren gab er zehant
die briue, di im warent gesant.
owe, daz er sie niht verlos
wan da wurden vrouden los,
swas leute in sinem lande was.
do er die brieue gelas,
im wart vor leide also we,
daz er uber sich selben schrei:
< waffen, liber herre got,
wi han ich so grozzen spot
ie gedinet umbe dich.
owe, daz die heiden mich
niht habent ze tod erslagen.
nu muz ich immer mere tragen
laster scham mit sender not.
owe, daz ich niht pin tot,
daz chlag ich dir vil suzzer christ.
min leben mir vnmere nu ist.>
von chlage leit er vngemach.
daz har er ouz dem houbet brach.
vor leide er ab dem pherde viel.
das wasser im auß den augen wiel
sein selbes leip trug er niht neit,
dem tet er iammer wende zit.
daz mer was im da nahen.
da gegen begunde er gahen.
er wol sich ertrenchet han
gelich als ein tobender man.
die seinen ranten alle dar zu:
< sicha, waz mein herre tu,>
sprachens alle gemein.
si sahen, daz der reine
sich selbe wolde toten.
daz chunde si eilens noten.
si vilen von den rosen nider
vnd zugen in von dem mere wider.
si sprachen:< herre, was ist daz,
daz ir ev selben solhen haz
tragt, daz ir euch toten welt?
wa habt ir herre euch geselt
ze sus getaner vngetat?
waz, herren, gab ev den rat?>
ze dem boten sprachens si zehant:
< der tevel hat dich her gesant.
was mere hastu vns her braht?
ia, daz dein ie wart gedaht!
du werst wol des todes wert.
man solt durch dich dreizich swert
stechen vmb dise botschaft.>
< neina, durch die gotes chrafft,>
sprach der bot,< so helf mir christ,
daz er an schult beswert ist.
ich han im libe mer gesagt.
sol er dar umbe sein verzagt
von vrouden, daz ist mir vnchunt.
min vrowe ist vro vnd wolgesunt
vnd hat ein chint, daz dehein man
schounern sun nie gewan.>
si sprachen:< seit ir dar umbe vnvro?>
< nein, im ist nindert so,>
sprach der graue an der stat.
schreibgeziug er im geben bat
vnd screip einen brief mit siner hant
vnd sant den boten wider zehant.
er selb beleib in sender not.
den graven er alsus enbot:
< ich enbeut iv herren peiden,
cornelio vnd effranden,
triwen dienshaften gruz,
vnd wizzet, daz ich ev immer muz
gutes willen staete sein.
ich pit euch durch den willen mein,
daz ir di vrowen piz an mich
wol behaltet, des ger ich.
vnd swes si genesen ist,
daz sult ir vntz an di vrist
behalten, vntz ich chom aldar.
nach iwren rat ich da mit var.>
anders niht enbvt er in.
da mit der bot hup sich hin.
der herre gar vnmazzen chlagte,
daz gar daz volc verzagte.
toblich er gewarte.
daz gewant er ab im zarte,
daz er beleip gewandes bloz.
di sinen ez zesehen verdroz.
offte er sich in daz har vie.
die hende man im niht lenger lie
beleiben vngebunden.
do sprachen an den stunden
alle, die da waren:
< so iemilich gewaren
gesahe wir nie so werden man.>
si furten in gepunden dan.
owe, daz iman so wirbet.
da von gar verdirbet
beidev vroude vnd ere.
der bot sol immer mere
vervluchet sein vnd geschant.
an dev beidev werden erchant,
daz er solcher site phligt,
daz er durch mite sich bewigt,
daz peidev laster vnd schande pirt
vnd daz er von trinchen wirt,
daz er sin selbes vergizet.
da von er übermizzet
beidev triwe vnd zuht.
daz brufet iamer hafte suht.
swer den boten sendet,
der vrum vnd ere wendet
vnd schaden mit laster meret,
der wirt willic gevneret,
als von disem boten ergie.
owe, daz man in ie
ze boten gesande,
wan er vil vreuden wande,
da von er wer pillich verlan.
von im manich herze gewan
trowren vnd seuftens zuch
vnd iamers insigel druch.
er brust an der wider vart
da von ez vil boser wart.
sin tumpheit in lerte,
daz er aber cherte
wider gegen claremunt,
des manich herze wart verwunt.
we, daz er daz niht vermeit!
do er in daz hous reit,
do ward er schon enphangen.
diu vrowe chom gegangen,
div vngetriwe elyacha.
zu dem boten sprach si sa:
< nu wis got willechomen!
du hast mir zweivels vil genemen
mit diner chunfte her zu mir.
des wil ich immer danchen dir.
lieber bote, nun sag an,
wie gehabt sich der werde man,
min sun grave maye?>
< da gehort ir dem geschreie
nit niht gelich, daz er hat.
ich weiz, wiez vm die briue stat.
zehant als er die gelas,
da ich so lange pei im was,
des was ich nach an schaden chomen.
man wolt mir han den leip benommen.
so iemerliche er gewarte,
daz har er ouz zarte
vnd viel von dem rosse nider.
da enchunde ich niht gesprechen wider.
si gaben mir alle die schulde.
der erbarb ich choum ir hulde,
daz si mein hulde rede horten daran.
min herre selber schriben began
einen brief mit siner hant.
da mit ward ich von danne gesant.
wie ez im ergangen sie,
der gewizzen pin ich vri
vnd weiz da von niht mer,
wan daz man in gevangen da her
furt als ein tobenden man.>
dev vrowe daz vnder reden began.
si sprach:< wa ilestu so hin?>
< gegen chrichen ich gesendet pin
mit einem brief, den fur ich.>
div vrowe sprach:< nu gewer mich
vnd wis heint hie pei mir.>
des gewer er sei schir
vnd leit sich inz geslunde nider.
daz gerav si bede sider.
di vrowe vil vntriwe phlach.
vil weinens si sich gegen im wach
vnd macht in trunchen aber als e.
dar um geschach im seit vil we.
ir vntriwe si sere hal.
den brief si im aber stal
vnd leit im einen anderen dar,
daz des nieman wart gewar.
da von grozzer schade geschach.
der selbe brief alsus sprach:
< ich enbiut iv herren beiden,
cornelio vnd effraiden,
ob ir triwe gegen mir ieht,
zehant als ir den brief an seht
vnd als libe ev sei der leip,
daz ir daz chint vnd min weip
verteilet an der stat.
vnd wart, ob ir daz lat,
ich tote ev wib vnd chint
vnd alle, die iv gebunden sint
mit deheiner sippe chrapft,
die musen des todes geselleschaft
leiden vnd ouch ir mit in.
iwer deheiner chumpt sein niht hin.
ich hah euch dar umbe
alsus diu eren tumbe.>
irs suns brief vercherte,
hey, was si iamers merte.
der wot des niht wart innen.
er warp mit vnsinnen,
daz er sich sus trenchen lie,
da von vreuden vil vergie.
do er erwachte, do west er niht,
der vngetriwen geschiht
div an in geschehen was.
da von er choum seint genas.
sin tumpheit bruft herzen leit.
er nam vrloup vnd reit.
div vrowe in schone werte
noch mer dann er gerte,
rich chleinode gut.
des ward er stolz vnd hohgemut.
vrolich er dannin schiet.
gegen grifo er geriet.
do er in die stat quam,
do man sine chumpt vernam,
die werden im engege giengen.
vrolich si in enphiengen
vnd vragten in der mere,
wa ir herre were.
er sprach:< daz geloubet mir,
er chumpt wol gesunt schir.
den mugt ir wol vragen,
wil ins niht wetragen.
er chan iv baz gesagen dann ich.
swes ir in vraget, des wart ouf mich.>
in wart niht mer von im geseit.
fur sich er ouf die burch do reit
vnd erbeizt vnd gie zehant,
da er di grauen bede vant.
do enphiengen in vlizichliche,
die grauen tugentriche.
er gab in die brief dar
vnd sagt in dev mere gar,
die in ir herre enboten het.
er sprach:< waz an dem brief stet,
daz sult ir laisten an der stat,
so man in gelesen hat.>
do dev vrowe het vernomen,
daz ir bote were chomen,
zuhtichlich si dar gie.
mit grozzen vrouden si in enphie.
der bote ir niht dancte
des gruzzes vnd wancte
vngezogenlich von ir.
si sprach:< durch got, nu sage mir,
waz mugen die mere sin?
wie stet ez vmb den herren min?
lebt min lieber herre?>
er sprach:< der ist niht verre
vnd ist gesunt vnd gehabt sich wol.
von dem ich iv niht sagen sol.
ir habt ez so geschaffet niht,
daz ich ev welle von im iht
weder gut noch vbel sagen.>
< so wil ich nimmer mer gechlagen,>
sprach sie,< swie ez mir erget,
seid mines herren dinch wol stet.
ich weiz in so guten
vnd so rein gemuten,
daz iz mich alles dunchet gut,
swaz mir de suzze gemute tut.>
da mit sie hin wider gie
zu ir vrowen vnd lie
alle ir not an ihesum christ.
si sprach:< herre, seit du pist
ein vater der armen,
so la mich dir erbarmen
vnd denche an min ellende,
herre christ, vnd wende
min sunderhafte not.
sol ich nu leiden den tot,
daz ich die sel also bewar,
daz si ze vinstern hant ir var.
hilf mir zu der zeswe din
vnd laz auch dir bevolhen sin
minen herren, swie ez mir erge,
mir gesche wol oder we.>
des bat si mit weinen
iesum christ den reinen.
die graven betrahten daz.
der bote zu in gesaz.
wer in lesen mohte
den brief, der dar zu tohte.
der grave cornelius do sprach:
< dem werden man ie chunste iach
meiner vrowen chappellan,
der sol in lesen, wan erz wol chan.>
nach dem werden wart gesant.
der chom, do ers vernam, zehant.
si stunden ouf vnd enphiengen in gegen
vnd gaben im den brief hin.
den enphie er schone vnd neik den
vnd dem herren sinen segen,
der in het gesendet dar.
er brach im ouf vnd nam si war.
heimlich er in vber las.
do er besach, was dar an was,
ouz der hant er in warf.
er sprach:< dev botschaft ist starch.>
chraft vnd varbe im entslaif.
in daz har er sich greif
vnd roufte sich sere.
< owe nur immer mere,>
sprach er,< der houpt schanden,
we allen chriechsen landen
vmbe ditz mort, daz hie geschiht.
go herre, nu vertragen sin niht.
oder wer hat den rat getan,
der vngetriwe von yspan.
wer er danne beliben dort,
daz in die heiden heten ermort,
daz wurde niht von mir gechlagt.>
die vrowe bede waren verzagt
von siner chlage vnmeslich.
si sprachen:< herre tugent rich,
wie gewaret dir also,
daz ir so gar seit vnvro?
waz bedevtet ir da mit,
daz si ir so iemerliche sit
erzeiget mit vngewere
vnd iuch an ivren har
mit ungefuge rechet,
daz ir gar ouz brechet
vnd so biterlich weinet?
waz ir da mit meinet,
daz sult ir vns wizzen lan.>
< daz wirt nimmer getan,>
sprach er,< daz habt niht fur zorn.
so het ich min ampt verlorn
vnd sagt ich iv da von iht,
nimer iz von mir geschiht.
ich enlise ev niht den brief.>
von in er weinunde lief.
die graven nam des wunder.
den boten si besunder
vragten der mere,
was an dem brief were.
der bote antwurte vorhtechlich:
< got weiz wol von himelrich,
daz ez mir ist vmbechant.
min herre in mit siner hant
schreib, do er mich sande.>
die graven alzehande
vragten in do furbaz.
sie sprachen:< nu bescheidet vns daz,
wie stund sin gemute?>
< mit grozzer vngute.
er het sich selber nach erslagen.
ich chunde iv nimmer gesagen,
wie iemerlich er chlagte.>
do daz der bote gesagte,
die graven sprachen:< iz stet niht wol.
den brief man vns lesen sol,
da enist dehein rede wider.>
si sanden alzehant hin nider
nach einem schreiber in die stat.
der chom, als in der bote bat.
fur die graven er da gie.
trorichlich man in enphie.
si waren mit vngemute.
si sprachen:< durch iure gute,
gerucht vns den brief lesen.>
< gerne, herre, daz sol wesen.>
bescheidenlich er in las,
alles daz, daran was.
daz sagt er in zedeute gar
vnd ward ouch selbe vreuden bar.
do si daz vernamen,
von in selben si do quamen
vor leide vnd vor grimme
vnd schriren mit louter stimme:
< waffen uber ditz mort!
wie hat ouf uf vns der schanden hort
dirre morder gverbet.
wirt dise vrowe verderbet
mit so mortlicher tat,
alle vnser after chuniste des hat
immer mere schande.
we leuten vnd landen!
wir uberwinden es nymmer.
ez ist ein etwas ymmer
allen kriechischen lannden.
we der houpt schande!>
daz har si uz zarten
ouz barte vnd ouz swarten.
si wolden sich ertotet han.
das chom ir weder wip an.
die chomen schier geloufen dar
vnd namen ir vngehabe war
vnd entwanden si der not,
daz si in iht taten den tot.
si sprachen:< waz ist ditz chlagen?
durch got, geruchet vns sagen,
wi ir alsus gewaret
vnd iuch selben beharet.
daz solten tun wan chranchev wip.
ir habt doch bede riters lip,
daz ir iuch doch wol enthalden mugt.
iwer manheit gehugt
vnd lat so wiplichez chlagen.
da von wir mit iv verzagen.>
do sagten si in die mere,
waz in enboten were.
sie sprachen:< wir muzen
die reinen vrowen suzzen
toten vnd ir chindelin.
daz sol niht ein iamer sin?
seht daz git vns chlagende not.
vns ist fur geleit der tot.
vnd laz wir die vrowen leben,
so muz wir vns dem tode geben,
vns vnd iuch vnd vnser chint
vnd alle, die vns sippe sint
an dem zehenden spane,
die tut man ouch ane
des lebens lesterliche.
man wil vns sicherliche
schemelichen henchen.
daz muz vns vroude chrenchen
vnd bitter chlage noten.
wir lizen vns gerne toten,
moht daz hohgelobte wip
da mit behalten den lip.
mohte si da von genesen,
so muse wir des todes wesen.
so ist der botschaft niht also.
da von sei wir so gar vnvro
vnd muzen trouren immer mer,
owe vnd immer mer we.>
sprachen die gravinnen:
< wes wil man beginnen
mit dem reinisten wibe,
die ie von muterlibe
geworen wart. vnd sol man die
wan vmb ir reines leben hie
so lesterlichen morden,
owe, wie sei wir worden
zelaster vnd zeschanden.
wir mugen in disen landen
disen mortlichen spot
niht vber winden. suzzer got,
nu riht vber vns die sunde
vnd laz in abgrunde
vnd sinchen alle gemeine,
sit daz dev suzze reine
sol von vns werden gescheiden.>
si taten an in beiden
groz vnmaze mit chlage.
do gab ein slac den andern slage
stete mit vousten in die brust.
si heten dehein gelust
ze dem leben, wan zuo dem tode.
si sprachen:< vns muez mit sode
die vroude abchomen, die wir
gehabt haben daher mit dir.>
igelechiu sprach zu ir manne:
< we, bes peitet ir danne,
sit vns der tot ist fuer geleit,
so sei wir iv nu bereit.
so lat vns lenger niht leben.
geruch dem ein ende geben,
e wir vnser vrowen tot
ansehen, wir wellen der marter not
gerne fur si liden.
ir sult daz gar vermiden,
daz ir iuch iht maeligt an ir.>
si sprachen:< gern daz tu wir.>
ir chlage wart da vereinet:
geroufet vnd geweinet
von in viern da vil geschach.
an hare, an antlutz man sich rach.
ir chlage wart nie gehoret gelich.
si chlagten so piterlich,
daz ez die vrowe vernam.
schire si loufinde quam.
vor leide sie erchracte.
ir herze in ir erschrahte.
si sprach:< durch got, nu sagt an,
waz ist ev allen viren getan?
ir waret doch nivlichen vro.
wie gewaret ir also?
waz mugen disiu mere sin?
durch got, lebt der herre min?
ich wene wol, er si et tot,
oder er leidet sust grozze not.>
< nein, er leider,> sprachen si,
< so waere wir vnmutes vri.
heten in die heiden erslagen,
das wold wir nimmer chlagen.
ey, wer er versunchen
oder in dem mer ertrunchen,
des mohte werden gut rat.
sus er vns mit iammer lat
vnd mit houpt haften schanden
in allen disen landen.>
si sprach:< herre, war umb ist daz,
daz ir im sit so gar gehaz
vnd im so sere fluchet?
daz hat mich gar ersuchet.
nu saget mir benamen durch got,
wie hat er laster vnd spot
ouf iuch geerbet als ir ieht?
er was iu doch ie gereht!>
< o we, saelich vrowe min,
nu lat die rede von im sin,>
sprach der grave cornelius.
< er hat vns verwundet sus,
daz wir nimmer werden gesunt.
vns hat der morder verbunt
noch tiefer dann in den tot.>
si sprach:< durch got, sagt mir die not.
helt mich sein lenger niht.>
si sprachen:< vrowe, daz geschiht.
wir suln euch toten vnd eur chint,
oder alle, die vns sippe sint,
die sol man toten vnd vnser wip
vnd sol vns schaentlich den lip
nemen, ob wir daz lazzen.
so muz wir sein verwazzen
vnd elliu guten dinch verseit.
ob iu immer herzen leit
von vnsern schulden wider var,
wir muzen den tot e gar
liden, swaz vnser ist.
also helfe vns ihesus crist.>
div vrowe gutlichen sprach,
do man ir der mere veriach:
< durch got, nu fluhet im niht,
wan iz mir pillich geschiht.
ich han iz vmbe got verdient wol.
nieman im darumbe fluchen sol.>
die graven sprachen beide:
< owe dem herzen leide,
daz wir umb iuch muzen tragen.
daz mug wir nimmer mer vol chlagen.
da von man im wol fluchen mach.
immer sei verflucht der tach,
an dem der morder wart geporn.
sol wir iuch von im han verlorn,
verfluchet sei dev weile,
daz in der heiden pheile
vnd ouch ir lanzen hant vermiten.
wer sin verch alda versniten,
so waer wir dirre angest vri,
die vns hie wont zwivaltic pi.>
si sprach:< owe, wie redet dir so!
ir mach mich da mit vnvro.
durch got la die rede sin.
der vil liebe herre min
ist hie gar vnschuldich.
sit wan durch got gedultic
vber euch selben, des ger ich,
vnd totet vuer vorhte mich,
wan man hat min lihte rat.
an iu so vil eren stat,
daz iwer het min herre schaden,
wurd er ewer hie entladen.
da von ist ez bezer vil,
daz ich wol erteilen wil,
daz man min leben ende,
e daz man hie verswende
alle mines herren ere.
wan eines bit ich sere,
vmb daz arm chindelin,
daz von dem reinen libe sin
chomen ist, mach daz genesen,
daz lat in iwren hulden wesen.
lat mich eine den tot
leiden vnd die marter not,
wan ich in pillich leiden sol
vnd ob ez ev gevellet wol.
muge daz niht genesen, so tut
mit vns, swaz iv dunchet gut
vnd daz iv enpholhen sin.
ir sult vngemaches vri
von mir beliben immer.
ich gestate des nimmer,
daz man iuch fur mich tote.
deheines vnbildes ich iuch note.
tut, daz iv wol gevalle.
wir muzen sterben alle,
swenne vns gotes botschaft chumt.
ewer leben vil hoher frumpt,
denn min armes wibes.
ich pin so chranches libes,
daz man lihte mein enbirt.
nieman erblos von mir wirt.
ouch gebent mir urchunde
min vil grozze sunde,
daz ich ez wol verdinet han,
swaz mir armer wirt getan.
ich pin ein so schuldich wip,
daz min vnselich lip
billich so buz enphahen,
verteilen oder hahen,
swie ir mich toten wellet
vnd swie ez ev gevellet,
des chan wider sprechen niht,
wan daz iz billich mir geschiht.>
die graven sprachen:< nein durch got,
daz iht alle der werlde spot,
ouf vf vns vmb ditz mort gelige,
daz der tivel iht gesige
an vns, daz sul wir vnderstan.
iv wirt nimmer niht getan
von vns, daz geloubet.
man muez vnse diu houbet
abslahen allen,
daz lat ev wol gevallen.
vrowe, wir haben vns eins bedaht.
daz schef, daz iuch hat her braht,
in dem sult ir von hinnen varn.>
< wie welt ir denne iuch bebarn,>
sprach si,< so furht ich iwer,
sit daz dar umbe so tiwer
min herre hat gesworn
vnd wert ir von mir verlorn,
daz verchlag ich nimmer mer.>
< owe vnd immer we,>
sprachen die vrowen beide,
< von disem herzen leide
muzen vnser herze bresten,
vnd sul wir vnser besten
vroude an iu verlisen,
wir suln den tot e chiesen.>
sich hub aber ein niwes chlagen.
si heten sich selbe nach erslagen.
vil zeher si chunden wechen.
nieman chundes volrechen
die chlage, die si haten.
an in selbe si taten
wunder mit slahen vnd mit weinen.
si vmvingen die reinen
vnd truhten sie an sich.
< we dir tot, wa soumpst tu dich!
chum her, nim vns alle hin.
al hie lit din hoh gewin.
du tust nach dinem alten sit,
swa man dich wol vnd gern lit,
dar enchumstu nimmer.
tot, tu pist et immer
vmbescheiden, als man seit.
du tust manigem herzen leit
vnd chumst an vil manige stat,
da man dich nie hin gewat
vnd din liht enbere;
da tustu herzen swere.>
die graven zu der vrowen
sprachen:< nu lat vns schowen,
waz iv wol gevalle.
welt ir, daz wir alle
den tot liden, daz wir tun.>
si sprach:< durch got, ratet mir,
waz ir welt, daz tun ich.
bewart niwan dar an mich,
e ir in dehein not
chompt, ich wil e nemen den tot.>
si sprachen:< vrowe, lat daz sin.
wir wellen durch iu leiden pin
vnd swaz vns geschehen chan.>
sie hiezen sei mit in do gan
in eine chemenaten,
da si inne haten
ir gut groz vnd chleine,
golt vnd edel gesteine.
sie sprachen:< seht, daz sult ir
mit iv furen, daz welle wir,
wan ez van reht iwer ist.>
si sprach:< so helfe iv ihesus christ,
nu nehabt des deheinen mut,
daz ich ditze hoh gut
immer gefur von hinne,
so waer ich niht bisinne.
ez sol alles beleiben ev,
wan ir sit so gar getriv,
daz ich ev sein vil wol gan.>
do sprachen die wisen man:
< wir sanctens e ins meres grunt,
e dan ez der mort hunt
vertet mit andern wiben.
sin sol hie niht beliben.
vrowe gut, nu seit bereit.
ir sult anlegen die chleit,
in den ir her chomen seit.
nu bereitet iuch, sein ist zeit.
seint wir vns sein han bewegen,
so sul wir wan eilens phlegen.>
der vart si sich bewegte.
daz gewant si an legte,
daz si an ir dar brahte.
mit sampt in si gahte.
ir gewert man sere hal.
si gingen mit ir zetal,
da si daz schef funden.
daz hizen si an den stunden
mit edeler speise laden vol.
daz nam dev vrowe fur vol.
daz gut man allez dar in truch.
nu was gepiten da genuch.
die vrowen si hizen drin gan.
< ir mugt niht lenger hie bestan.>
daz chint si ir satzten in die schoz.
der schefman nah ir zu sloz
vnd vermacht ez als e.
in tet ir danne scheiden we.
mit grozzem herzen leide
namen si da beide
vrloup von der reinen
mit vil grozzem weinen.
hin fur diu suzze gute.
got nam si in sine hute.
der sand ir einen guten wint.
der sluch si vnd ir chint
snelle von ir ougen hin.
si sprachen:< war chom vnser sin,
daz wir mit ir niht sin gevarn.
wie welle wir vns nu bebarn
vor spot vnd vor schanden?
ez wirt von allen landen
ouf vns ein vinger zeigen.
wir sin vor got die vaigen.
man sagt vns billich schuldich.>
si wurden so vngedultich,
daz si sich wolden ertotet han,
wer ez niht snelle vnder stan.
die lute chomen geloufen dar
vnd namen ir grozze chlage war
vnd zugen siu von dem wazzer wider.
den vielen si vnder den handen nider.
si sprachen:< durch got, was ist daz,
wie sit ir iv so gehaz,
daz ir iuch selben woldet han
ertotet, zwene so wise man,
die wir han in den landen.
wolt ir iuch in ewigen schanden
iuch selben han gevellet,
daz ir wert gesellet
dem verrater iuda?
in witzen sit ir worden gra
vnd tut so chintlichen doch.
beitet ein weile noch,
ja chumpt iv wol vngenot
der vil biterliche tot.
ez ist ein vnmezich zorn,
swer daz tut. da von verlorn
muz sel vnd lip immer wesen.
habt ouf, ir mugt gern genesen.
sagt vns, waz ev werre.
hat ev vnser herre
enboten solchev mere,
daz ir welt die swere
an iv selben rechen?
welt ir mit schanden brechen
iwern riterlichen lip bris?
dar zu sit ir alle ze wis.
lat varen ivren swachen mut.>
ez waren edel riter gut,
die siv straften also.
die graven anwurten do:
< ir habt vns rehte geseit,
west aber ir daz grozze leit,
daz vns an vnserm herzen
muz immer mere smerzen,
alle die weile wir leben.
vns hat der morder vergeben,
der vnser herre solde sin,
daz leider vbel ist worden schin.
so wir eu beginnen sagen,
so muzt ir mit vns chlagen.
daz wizze wir wol, des lat ir niht,
so iemerlich ist diu geschiht.>
< nu durch den gechreuzten christ,
sagt vns rehte, was daz ist.>
sprachent iene alzehant,
die sie des todes heten erwant.
die graven in do sagten,
daran si niht verdagten,
wie ez alles chom vnd gelach
biz an den iemerlichen tach,
vnd waz er in enboten het.
< nu seht, wie vnser dinch stet.>
< durch got, sag an, habt irz getan?>
< nu wie getorst wir daz verlan,
so strenge als erz vns gebot.>
< wie, vnd waer wir alle tot!
was mordes ist alhie geschehen!
sul wir nimmer mer gesehen
die hohgelobten suzen?
dar umbe wir muzen
mit iamer immer mere wesen.
vnd wer sie von iv genesen,
ir het doch gedinget wol.
sust sei wir immer iamers vol.>
sich hube ein iemerlicher schrei.
< owe vnd eya hey,>
schriens all geliche.
daz arm vnd riche
chommen alle dar geloufen.
slahen vnd roufen
begunden si sich alle
mit iemerlichen schalle.
sie waffen vber sich schriten.
die graven an der ziten
bider ouf die burch giengen.
die vrowen si niht enphiengen
vor iamer vnd vor laide.
< wa ist vnser ougen weide,>
sprachen die vngemuten.
< wir meinen die vil guten,
vnser liebe vrowen.
wer solt iv vrowen getrowen?
wa habt ir sie lazzen?
immer sit verbazen,
ob ev von ir iht sei geschehen.
man mag iz an iwer varbe sehen,
daz ez niht reht vmb sie stat.
wer hat ev gegeben den rat?>
die graven sprachen mit weinen:
< wir haben die suzzen reinen
erslagen vnd ir chindelin.
o we, so muz wir immer sin
gelastert vnd gehonet.
div werlt wer gar gechronet
mit ir einer tugende.
owe ir blunder iugent.
wie hat sie die verslizzen!
tot vil vngewizzen
chum vnd nim vns mit dir hin.>
si wurden bede ane sin,
daz si vielen en vnmaht.
si daz lait dar zu braht,
daz sie niht heten gegeben
ein ey vmb ir leben.
do daz die graven sahen,
si begunden gahen
vnd labten si mit dem wazzer do
vnd waren mit sampt in vnvro.
die warheit si in niht sagten.
ir geverte si verdagten.
daz taten si umbe daz,
daz si ez helen dester was.
dar um ilten si mit ir hin.
daz taten si ouf den sin,
daz si ez haelen da mit.
ez ist maniger vrowen sit,
daz si niht versweigen mugen.
zelangem helen si niht tugen.
ez wart verslozzen so ir munt,
daz siez nieman taten chunt,
den lieben noch den leiden,
wie sie waren hin gescheiden.
si iahen et, si waer erslagen.
da von wart so grozzes chlagen,
daz da von diu burch erhal,
vnd in der stat vber al
wart von iamer chlage groz,
da siv da von des lebens verdroz.
si sprachen alle gemeine:
< owe, daz vns dev reine
so iemerlich enzuchet ist.
daz chlage wir dir, herre christ.
vnser hohen vrouden hort
ist hie iemerliche ermort.
daz solt got gein vns rihten,
als gein boswihten
wir solten alle des todes iehen gern.
wolt der tot vns gewern,
so waer wir vil selichlich geporn.
wir haben schande fur er erchorn.
wir leben vnd sin eren tot.
in diser chlagebern not
lebe wir lesterlichen.
wir mugen vns gelichen niht
zu yeman der ere hat,
so laster waere ist vnser tat.
wir sin an eren gar geschant.>
daz mer vber elliv lant
erschal von disem mort schir.
si sprachen alle:< nu sul wir
trahten vmbe ditzen mort,
wan ouf vns geleit das mort,
wie wir ez wider tun mugen,
daz man da bi vnser gehugen
alle, di dran schuldich sint,
daz dev vrowe vnd daz chint
sint ermort so iemerlich.
da von schul wil alle gelich
gein im trahten immer
vnd daz der morder nimmer
vnser herre hie werde
furbaz ouf chriechischer erde.
wir enbern sin nu wol.
fursten reht im billich sol
werden wider teilet,
sit er sich hat gemeilet
mit so hoher missetat,
die er alhie begangen hat
an sinem reinen wibe.
we immer sinem libe
vnd sin eines chindelin,
daz niht schoner mohte sin,
daz er da hiez toten ouch.
er rehter helle schergen gauch!
hat im den rat sin oheim gegeben,
so muzen si beide leben
mit schanden immer mere.
entnihtet ist ir ere.
we daz ir ie wart gedaht,
ist vns von yspanie braht
also iamer wernder not solt.
in suln nimmer werden holt
aliv wiplichiv wip.
verfluchet si ir peider lip.>
nu waren dise biderbe man
bede vnschuldich dar an,
daz man in anschulde truch,
haz vnd vintschaft genuc.
we, warumbe tut man daz,
daz yeman dem andern haz
treit von sagunden dingen.
da von muz misselingen
manigen werden widerben man,
der sein niht verdienen chan.
nu merchet grozzes wunder.
von islicher stat besunder
begunden si sich des erwegen,
daz man vnd wip sich wolden legen
zevelde mit alle ir her.
also chomen si mit her wer
gein ir herren zornichlich.
zi waren alle zorns rich
vnd gar vngedultich,
vnd was er doch vnschuldich
vnd vri vor aller missetat.
sin herze gab im ie den rat,
daz er misseswende vloch.
sin dinch e ie nach eren zoch.
nu weste der arme herre niht,
der houphaftigen geschiht,
dev im daheim was geschehen.
dar umbe man in muse sehen
manigen tac mit leide.
do er chom ouf die heide,
do ersahen die sinen
manigen schilt schinen
vnd leut vil gein in chomen,
die heten sich da fur genomen,
daz si wolden striten.
dise niht langer biten.
si bereiten sich zehant.
boten wurden fur gesant,
die in solten ervaren daz,
wem si waeren gehaz,
daz si so veintlichen riten.
die boten do niht lenger piten,
si gahten balde da hin.
do sie chomen gein in
vnd in geriten so nahen,
daz si rehte sahen,
daz ez vreunde waren
vnd doch in den gewaren,
daz si striten wolden,
mit dem si niht solden
tun deheinen vngemach,
der boten einer do sprach:
< ir herren, waz sol daz sin?
welt ir iwren herren pin
alhie mit strite fugen?
mach des die zuht genugen?
ez ist ouz der mazze zil.
wir haben iv strites zevil.
ir mugt wol iwer chriegen lan.
hie mag strites niht ergan.
hie ritet ewer herre.>
< hin da von vns verre,>
sprachens alle gemeine.
< er ist so gar vnreine,
von siner grozzen missetat,
die er alhie begangen hat,
daz wir sin wellen enbern
ze herren. er muz vns gewern
strites hie vnt ouf den tot.
wir fuge im al solhe not,
daz in dev tat muz reuuen.
wir wellen vnser triwen
al gein im ledich sein.
daz wirt an im noch hiute schein.>
die boten sprachen:< nu sagt an,
waz hat er hie missetan?
wir wizzen daz wol fur bar,
daz er ist gar schanden bar.
sin lip wegie nie missetat.
der werde begangen hat
mit strite solich ere,
daz man in immer mere
biz an den iungisten tach
loben muz. ze baldach
getet ez nie her gahmuret
sowol, sam er ez da tet
in dem strite, da wir
gewesen sin. nu sult ir
vns disiu mere chunden,
war umb ir iuch welt sunden
mit strite an iwerem herren.
ir welt gar verwerren
iwer ere vnd iwer zuht.
ez ist ein groziv vngenuht.>
sie sprachen:< daz welle wir ev sagen,
daz ir müzet mit vns chlagen
immer alle die weile ir lebt.
wie sich der haz hab erhebt.
er vnd sin oheim vns hant
geerbet ouf ditze lant
immer iamer bernde not.
wir wern gerne alle tot,
e vns der iamer wer geschehen.
ob wir der warheit muzen iehen,
sin oheim im gab den rat,
daz er hie geschafet hat,
daz wir wol chlagen muzen,
daz man die reinen suzzen
vnser vrowen hat ermort.
an der lag vnser selden hort,
vnd dar zu sin einiz chint.
alle, die nu lebendec sint,
die suln im haz dar umbe tragen,
daz sie von im hie sint erslagen.>
do daz die boten erhorten,
si erschrachen von ir worten
vnd schriren lout:< ach, owe,
we vnd immer mere we,
sul wir die reinen han verlorn,
so wirt si nimmer mer geporn,
mit der wir ouf der erden
ir hie ergetzet werden.
ir sult doch wizzen fur war,
si si sint bediv vnschuldich gar.
min herre vnd der chunich wert,
von castel des herze ie gert
eren vnd triwen.
si muz in immer riwen.
wirt er ir todes innen,
von allen sinnen sinnen
wirt er sie chlagunde sere.
ir herren, durch iwer ere,
nu arquant si niht dar an,
vns hat den schaden getan.
der bose bote vnd der tumbe
haben iweren zorn.
den sol man hahen dar umbe.
haltet iwern zorn.
wie sin dise verlorn
alle vmbe dise vngeschiht?
der furste weiz sein noch niht.
im solz nieman sagen durch got.>
daz heten dise fur spot
vnd iahen, daz er waere
vil gar ein mordere
vnd ein so vmbilich man,
< daz wir sin wellen rat han
ze herren in den landen.
von sinen houpt schanden
mag er niht vnser herre wesen.
wir lazen in nimmer genesen.
den lip ei er uns dar umbe lat.>
der bischof huge von der stat
chom mit pfaffen vil geriten
vnd warp vride mit sempten siten.
der wart im ofte verseit,
doch er so lange zwischen in reit,
daz er des niht wolde enbern.
si musen in vrides gebern.
do waren si ouch so nahen chomen,
daz si ze halse heten genomen
die schilde an den stunden
vnd heten ouf gebunden
die helm alle geliche,
die helde ellens riche.
der bischolf vnderstund ez sa
vnd braht sie zu ein ander da.
do sie zesammen quamen
vnd disiu mer vernamen,
daz ir vrowe waere tot,
do hup sich iammer vnde not.
div chlage wart under in so groz,
daz manigem daz blut schoz
ouz nasen vnd ouz munde.
von des herzen grunde
chlagten alle gemeine,
daz eine steine
mohte han erbarmet.
in was gar erwarmet
herzenlichev riwe.
des twanch si ir triwe.
der furste wolt sich han
ertotet, het man in lan
die hende vngebunden.
er sprach:< ich han nu funden,
immer iamer wernde not.
all min vroude ist hie tot.
ist mir min reines wip erslagen,
got here, wie maht du vertragen,
daz du mich lenger leben last.
ich lebe vnd pin doch lebens tot gast.
in iamers wunden ich swebe,
sit ich mit iamers noten lebe.
tot, so nim din reht an mir.
tot, nu chum vnd tot mich schir.
min leben ist mir noch nieman gut.
ich lebe vnd ist gar tot min mut.
waz touch ich zeleben me.
we vnd we vnd immer we.
wie sol ich gewaren?>
alle di da waren,
die musen weinens mit im phlegen.
si chlagten nie wan den degen,
so laidichlich er gebarte.
manich riter ouz zarte
daz har ouz dem barte.
den werden si bewarten,
daz er im niht tet den tot tet.
maniger mit im arbeit het.
sus riten si mit leide hin
gein griffoun, do chom gein in
von der stat wip vnd man
vnd wolden sev ersteinet han.
der bischolf vnd die sinen riten
vnd musen aber vmb vride biten.
er sprach:< ir herren, nu sagt mir
durch ewer zuht, waz welt ir
an iweren herren rechen?
war umbe welt ir brechen
an im iwer triwe?
er hat alsolhe riwe
vmbe dise gemeiliche geschiht,
daz man im nimmer gesiht
vrolich weder naht noch tach.
daz er niht ersterben macht,
daz hort man state chlagen.
er wolt gern sin erslagen,
daz si leben solde.
dar um er sterben wolde.
daz nim ich ouf die triwe min,
daz ist an sinem libe schein,
den er gar verterbet hat.
da von ir vndpilde begat
vnd ouch so grozze vnmazze,
daz ir im welt die strazze
weren in sinem lande.
ez ist ein houp schande,
ob ir ez reht welt verstan.>
si hiezen wider in gan
die vrowen alle geliche.
< herre vil tugentriche,>
sprachens zu dem bischolf do:
< nu war umbe ist er vnvro,
sit daz ers geboten hat?>
< den wan ouz iwren herzen lat.
daz geloubt mir fur war,
daz er ist vnschuldich gar,>
der bischolf weinunde do sprach.
< nieman den iamer gesach,
den er an sich selben leit,
so iemerliche der werde chleit,
daz si alle verzagt hant,
die da mit im vmbe gant.
im chan nieman trost gegeben.
er nam im selbe gern daz leben,
ob man im liez die hende.
die sint im gebunden.
man furt gevangen in do her.>
do sprach dirre vnd der:
< herre, wir horen an iv wol,
daz man iv billich volgen sol.
swes ir gert, daz sie geschehen.
sit daz wir euch horen gehen,
daz er daran vnschuldich si ist,
des lob wir ihesum christ.>
vnder des si zu in riten.
da wart striten gar vermiten.
die helm si abbunden
vnd liefen, da si funden
ir herren. mit grozzem weinen
enphiengen si den reine.
do er siv weinunde chomen sach,
do erhub sich grozzer vngemach
an im vnd aber niwe chlage.
< we dem iemerlichen tage,>
sprach er,< an dem ich wort geporn!
wie han ich arm man verlorn
aller miner vrouden trost!
wie pin ich vroude vnd libe erlost.
nie man so unsaelic ward.
we, vervluochet sei dy vart,
die ich von hinnen hab getan!
da ist mir misselungen an.
owe tot, waz totest tu?
chanstu toten, daz tu nu.
tote minen verqualten lip,
sit du mir chind vnd wip
so iemerlich benomen hast.
da von ich immer mere gast
bin aller vrouden worden.
du tust nach dinem orden
mit diner vnbescheidenheit.
du geist nach herzenlibe leit.
des hastu mir zevil gegeben.
owe, wer neme mir daz leben,
der moht gevarn nummer baz.
vor got si im vergeben daz.>
er sprach:< ist man vnder iv
so biderbe vnd also getrive,
daz er mich vuder uf den re?>
si schriren alle lute:< we.>
grozzen iamer si beschainten.
si chlagten vnd wainten
von des herzen grunde.
deheiner sich nicht chunde
des weinens enthalten.
si musen iamers wolten.
alsus ritens in die stat.
der bischolf si alle bat,
ir beinen vnd ir chlagen lazen.
er sprach:< ir sult iuch mazen
also wiplicher sit,
div iu wont alle chalge mit.>
zu in er furstlichen sprach:
< ir herren, vart an ewern gemach,
ich wil des herren selbe phlegen.>
er erbeizet nider vnd der degen.
der arbeit er sich bewach.
mit grozzen triwen er sin phlach
vnd mit suzzen troste.
die hende er im uf loste
vnd ringt im sein gemute.
er sprach:< durch ewer gute
lat varn ivern swachen mut.
swaz ir nu dar umbe tut,
so enmugt dirz niht erwenden.
da von sult ir enden
iwer chlag vnd iwer leit.
ez schat ewern werdicheit.>
do die graven peide,
cornelius vnd effraide
sine chunft vernamen,
zehant si dar quamen
vnd brahten den brief mit in dar.
si sprachen:< morder, nu nemt war,
waz ir vns hat enboten.
ir werdet dar umb versoten
einen chetzer gelich.>
do sprach der furste zuhtichlich:
< ich leide gern, swaz ir mir tut
vnd wolt got, het ir den mut,
daz ir mich woldet toten
oder deheiner marter noten,
so het ein ende gar min not.
ich nim gern von iv den tot.>
zehant vielen si in an
vnd wolden in zerizzen han.
der bischolf in da nerte.
der werde sich niht werte,
reht als er were schuldich.
er was gar gedultich.
swaz man im tet, er niht ensprach,
wan an im selben er sich rach.
do die graven sahen daz,
daz er im selben was gehaz,
si stunden vnder sahen in an.
si sprachen:< ir geschanter man,
waz wolt ir in ditze lant?
wie habt ir euch vnd vns geschant?>
der bischof sprach:< ir tut gar
groz vnbilde wur bar
vnd ouch gar vngezogenlich
vnd iwren triwen niht gelich.
wizzet, daz ich in des wol
berede, als ich ze rehte sol,
daz er deheine schulde hat
an dirre grozzen missetat,
diu alhie geschehen ist,
so helfe mir ihesus christ.>
di graven an der stunden
im anwurten begunden
vnd buten im den brief dar.
si sprachen:< herre, nu nempt war,
waz an disem brief stat
vnd wie er vns enboten hat.
vnd hab wir denne missetan,
des welle wir gern ze puzze stan,
herre, nach iwrem rate.>
man braht den brief drate.
den las er selbe sa zehant.
er sprach:< den brief hat min hant,
so helfe mir got, niht geschriben.
owe, wa ist er beliben
der bote, der den brief her braht.
ia, daz sein ie wart gedaht!>
er wart herzenlich vnvro.
zu den graven sprach er do:
< ir vnd min vrowe sant mir doch
zwene brief, di han ich noch.
div nempt vnd heizt sev lesen,
ob ich muge schuldich wesen.>
der bischolf die brief enphie
vnd las iv mit zuhten die.
swaz er geschriben vant dar an,
wainunde sagen er ins began.
do daz die graven erhorten,
si erschracten vnd ertorten
vorn zorn und vor laide
daz si ir herren beide
heten sus missehandelt.
ir varbe wart verbandelt.
vnd sprachen:< so werde wir geschant,
ob iv die brieve sein gesant
von vnser vrowen oder von uns.
wir waren so vro iwres suns,
den ev got so wunnechlich
gab, daz wir vroudenrich
waren alle gemeine.
dev suzze vrowe reine
ev mit suzzen worten enbot,
daz ir gaebt das beten brot
vnd mange suzze botschaft,
diu wol bant der triwen haft.
do stuenden vnser brieue so,
daz wir von herzen waren vro,
daz ir vns so rein ein wip
enpholhen hetet, diu ir lip
behutet ze aller stunde
vor missewende chunde.
nu sint die brief vercheret
vnd wir hoch guneret.
des muez wir immer traurich wesen.
wir wizzen wol, het ir gelesen
die brief, als si hie wurden geschriben,
so waer wir sunder leit beliben.
herre gut, nu seh wir wol,
daz ev nieman weizen sol,
ob ir gar seit vngemut.
vnd swaz ir uns dar umbe tut,
des get iu benamen not.
wir leiden billich den tot,
wan vns zegach gewesen ist
vnd sol deheiner hande list
ernern vor ivren handen.
ir sult ez billich anden.>
da mit si vilen vuer in nider.
do zuht ers ouf zehant wider
vnd sprach:< iv wirt hie niht getan.
ir seit vngemach erlan
von mir, wand div schuld ist min.
disen lesterlichen pin
leid ich gar billichen.
ich han die tugentrichen
von mir selben hie verlorn.
owe, waer ich nie geporn,
daz waer ein schade chleine.
hie belaflor diu reine,
waz hoher tugent an dir lac.
swa man ie wibes tugende wach,
da wach diu dine verre fuer.
din tot ist mines todes spur
vnd immer iamerhaftiu not.
owe, vnd wer ich vuer dich tot.
owe, suziv belaflor,
von dir nun vrowde swebt enbor.
div ist versigen in iamers grunt,
da mir nimmer wirt chunt
vroude, ere noch gemach.>
an im selben er sich rach
mit vnmazlicher chlage.
er sprach:< we dem iamers tage,
an dem ich schiet von house.
waer ich iemmer chlouse
vermouret nu, daz waer mir
vil bezzer denne daz ich nach dir
muez immer mit noten sin.
ey herzen libey vrowe min,
wie bistu mir alhie benomen.
sagt mir durch got, war ist chommen
der vber mordere,
der her hat braht dev mere.
ich mein der morhaft pot,
daz er verfluchet sei vor got,
wan ich pin von im eren vri.>
die graven sprachen:< er ist hie pei.>
< nu heizet in gewinnen mir.>
si sprachen:< herre, daz tu wir.>
nach dem boten man sande.
den braht man zehande
fur in aldar gevangen.
< du must benamen hangen,>
sprachen die graven an der stat,
< oder du must ouf ein rat.
man sol dich rat brechen.
dar gegen sol nieman sprechen,
wan du morder vns hast
brach, da von wir iamers last
muzen tragen immer mer.
dar umb geschiht dir vil we.>
der vorhtige pote sprach:
< durch got, lat iuch niht sin zegach.
sagt, waz ich hab begangen,
dar umb ich sol hangen.
ir tut mir armen chnehte,
daz waiz got wol vil gar, vnrehte,
daz man mich ratbrechen sol.
der elliu herze erchennet wol,
der waiz wol, daz ich vnschuldich pin.
durch got, nu sag mir ewren sin,
waz ir meinet hie mit.>
die graven sprachen ouz zornes sit:
< waistu morder des niht?
nu sag an, arger boswiht,
wan du moht doch niht genesen,
wa pistu morder gewesen?
wer hat die brief vercheret,
da von wir sin guneret
vnd vnser vrowen verlorn han?
nu sag an, wer hat daz getan?>
der bote sprach gar vorhtichlich:
< got weiz wol von himelrich,
do ich hie von house schiet,
daz min reise niht geriet,
wan ouf daz houz ze claremunt.
da tet ich miner vrowen chunt,
daz min vrowe eins schoen suns
waer genesen. vnd sol daz vns
verraten han, des weis ich niht.>
< owe der iemerlich geschiht,>
sprach der furste an der stat.
< min muter mich verraten hat.
dev ubel valantinne!
war taet du dinne sinne,
schalk, daz du chertest dar?>
er sprach:< durch got, nu nemt war,
ich wand, daz si waere
iv getriv vnd gewere.
waz solt ich des getrowen
an einer so hohen vrowen,
daz dev immer getaete
solich mort vnd vnstaete
vnd het ich mich des hinz ir versehen,
so moht iz nimmer sin geschehen.
ich het dise reise wol vermiten.
ich waer e tausent meil geriten
vnd benamen piz in den tot,
e min vrow in solhe not
waer chomen von minen schulden.
herre, ich sprich iz in hulden,
wie sold ich des erdenchen mir,
daz si di vntriwe immir
hiet, daz si verriet ir chint.
alle die werden, die hie sint,
die suln daz an schriben
ze bilde allen wiben.
ich mut zegenesen niht.
swaz mir dar umbe geschiht
nach iwerm willen, daz lid ich.
swie ir heizet toten mich,
des pin ich gern gehorsam.>
all daz volch wunder nam
der morthaften herzen sere.
nu sprach dirre vnd der:
< benamen, ich hietz auch getan.
man sol den chneht leben lan.
man sol ims nimmer gewizzen.>
der furste begunde reizen
ab im gar dev chleider.
er sprach:< ach, owe leider!
nu muez dez mort schaden me
werden hie, wand ouf den re
wirt gefuret, der noch lebt.
ach, wie iemerliche lebt swebt
min herze in iamers unden.
ez wirt mit hohen sunden
gemeiligt dev sele min.
nu dar, dev mir getrev sin!
ich man iuch iwer triwen.
lat iuch, helde, riwen
dise mortlich geschiht.
nemt mit mir des laster phliht
vnd sit ouf vnd vart mit mir.>
si sprachen:< gern daz tu wir.
swaz ir gepitet, daz sol geschehen.
man muz vns in dem willen sehen,
daz wir eu gern sein gereit,
zerechen iwer herzen leit.>
niht lenger wart da gepiten.
gegen claramunt si da riten.
der bote reit mit in ouch dar.
do des dev vrowe wart gewar,
daz ir sunne dar queme,
si macht si gar geneme.
si leit sich schone gein im an.
mit ir vrowen gie si dan
vntz ouf daz tor si gein im gie.
vil vleizich si in enphie.
< wis got wilchomen vnd mir,>
sprach si. des antwurt er ir.
< nimmer werde dir schanden puz,
wan din gruz ist iudas gruz,
als er mit frides gruos
braht vrliuge vnd vnsuzze.
do er christ mit chuss enphie,
dar umb er sich selbe erhie.
reht als muz ouch dir geschehen,
vor got du nymmer wirst gesehen,
wan alsus du gruzest mich.
judas tievel der hat dich
besezzen, du verborthev haut.
du pist des vbeln tievels braut,
du gotes morderinne.
weder triwe noch minne
hat din herze noch din lip.
du pist ein tievel vnd ein wip.
du aller wibe schande,
du unchousche der valande.
du toterinne der eren.
du chanst wan schande meren.
sag an, war sint die brieue chommen,
di du dem boten hast genomen,
der durch triwe cham zu dir?
nu hinde, die bringe balde mir.
di hastu lesterich vercheret
vnd vns in tot verseret.>
< sun herre, was diu rede si,
der gewizzen bin ich vri.
ich weiz vmb deheinen brief.>
der sun si mit zorn an lief
vnd sprach:< so wizze, daz ich
daz swert gar stiche durch dich.>
vor vorhten si erschrakte.
daz herze in ir erchracht.
si sprach:< vil getriwer sun min,
tu an mir diner genaden schin.
la dir niht sein gein mir ze gach.
nu bait, ich wil gen dar nach.>
mit ir er hute sande dar in,
daz si die brieue niht taete hin.
die brieue si snelle brahte.
do si dem sune nahte,
si lie sich an diu chnie zetal
vnd viel vor im enchruze stal.
si sprach:< sun, erbarme dich
genedichlichen vber mich.
entwiche deinem zorn.
ich pin diu verlorn,
wirt din zorn mir bechant.>
die brieue nam er ir uz der hant
vnd las siv alle dri.
vor vrouden der vrei
mer danne dristunt er si las.
do dev rede so suzze was
vnd so gar minnechlich,
do wart sin herze iamers rich
vnd chlagt so chlagelichen,
daz im begunde entwichen
sin chraft, daz er choum gestunt.
er tet, als die zornigen tunt.
vor zorn vnd vor leide
slug er die hende beide
ineinander, daz daz blut
ouz islichem nagel wut
vnd sprach ouz grozem grimme
vnd doch mit iamers stimme:
< owe, du iudasinne!
war taet du dine sinne,
daz du mir chint vnd wip
verraten hast vnd sele vnd lip?
waz het getan dev arme dir,
daz du dich rech mit dir an mir?>
in sinem zorn er sich rach,
daz swert er durch die muter stach,
daz si totiv viel dar nider.
da getorst nieman wider
gesprechen, wan ez waer reht.
der iamerhafte leider chneht
stunt mit grozzen riwe.
roufen vnd ouch pliwen
begunde er sich selbe sere.
er sprach:< ich ger niht mere
ze leben seit dev geschiht
von mir geschach. man sol mich niht
wurbaz leben lazzen.
min saelde si verwazzen.>
si wolden in erhangen han.
der furste sprach:< nu lat in gan.
heizet in verswern diu lant
vnd sagt im, daz er werd verbrant,
ob er zu vns chom immer mer.>
man hort da niht wan:< ach, o we.>
die vrowen hiez man ouf baren.
ir gesinde chunde bebaren
wol, daz si ir daz peste
taten. der iamers geste
was vol daz houz, di alle
chlagten mit iamers schalle.
nach dem bischolf wart gesant.
won anderweit der chom zehant
mit apten vnd mit pfaffen vil.
als man tut an des todes zil,
vnd furten di toten vrowen dan.
mit ir furen vrowen vnd man.
als si waren ze claramunt,
der wurste wur ouch an der stunt
mit ir vnd alle di sinen.
dar an lie er da schinen,
daz erz billichen tet.
swas volches diu stat het,
die chlagten wan des fursten not
vnd wenich ieman der vrowen tot.
man leit si mitten in dem tum.
ein gut epytaphium
der bischolpf macht vber daz grap,
vrchunde, vmb wev si was
erslagen, daz man daz las,
man bestate si verre baz,
denne si verdienet hete daz.
nu horet, waz der furste tu.
der greif mit niwer chlage zu,
als er erste begunde.
< verfluchet sei dev stunde,>
sprach er,< in der ich wart geporn.
ich han nu sel vnd leip verlorn.
ich mag wol von schulden chlagen,
daz die min hant hat erslagen,
div mich trug vnd mich gewar.
wie ich dar umbe gevar,
daz ist min meistev sorge.
iamer vnd leit ich porge
gar ouf gewisse purgen,
daz mich mach wol erburgen.
dennoch pin ich schuldich me,
daz mir tut von herzen we.
ich han verlorn weip vnd chint.
alle, die nu lebentich sint,
mir billich verteilent.
ouch werdent nimmer geheilent
mines herzen wunden.
wie wurde ich erfunden
vmbe dise groze missetat.
min wirt nu nimmer mer rat.
min vnbilde ist vngehort.
ez ist von miner schulde ermort
div herzen liebev vrowe min
vnd min einich chindelin
vnd dar zu min muter.
ey lieber got guter,
wie sol ich daz gepuezen?
belaflor der suzen
tot vber winde ich nimer.
ich muez si chlagen immer.
ey belaflor, vil suzziv fruht,
waz eren vnd reiner zuht
mit dir einer ist gelegen.
der alle die tugent solt wegen,
der vrowen diu nu lebendec sint,
die waren alle gar ein wint
wider din eine tugent.
du waer noch in der iugent,
daz man dich mit den tochen
billicher noch solde lochen.
daz ich mich din anen muz,
des wirt mir nimmer iamers buz.
du waert gar schon vnd getrive.
din schoen was als daz niwe.
div nam ouf vnd nider abe.
din schoen minen herzen gab
voller vrouden ber flut.
din schoen balsemt mir den mut
din schoen, din tugent, di blunde blich,
was aller miner saelden sich.
zuht was dein meizoginne.
wisheit phlag diner sinne.
triwe dine chamerinne was.
diner ougen spigelglas
was dev reine suzzev schame.
div was dir zu allen ziten zame.
gehorsam was din meisterinne,
dev leute dich her vnd hinne.
rehticheit dins gerihtes phlach.
div ellev reht zerehte wach.
din vorsprechinne was warheit.
so phlach vro cheusche dine chleit
vnd lag dir zenaste pi.
aller schanden waer du vri.
din druhsatzinne was dev ere.
so was dines herzen lere
div mazze vnd aller dine sit.
bescheidenheit wont dir mit,
div dir ditze vnd daz beschiet
vnd dir tugent vnd ere riet.
mazze vnd bescheidenheit
phlagen din mit emzicheit
vnd chunden din leben brisen
vnd aller fuge die wisen.
din suzze vreude dein schenke was.
div barmunge dir ze tische las.
du chundest dich vber die armen
herzenlichen wol erbarmen.
din radgewinne was dev milt.
din tugent nie bevilt.
din manerinne was vorhte,
div an dir suzziv worhte.
manige lobliche tat
so phlach diner eren phat.
diemut div suzze gemut
ouch gelait din hut.
div sterche phlach der porten
an allen dinen orten.
vor aller missewende phlach
div gute staete pi dir lac.
mit dir staetichlichen gie.
div gute nimmer dich verlie.
ez rihtet din gemute
diu gute staet ouf gute.
din marchschalch was verstenticheit.
den was der gute wille bereit.
div sorge din warterinne was.
so ziert dich vnd dine palas
diu suzze gelobt reinicheit.
so was mit vlizze an dich geleit
wiplich gewaere vnd senfte site.
so wonten dinem herzen mite
bedahticheit vnd suzzer mut.
du waere ouf ellev dink fruht.
gar diner werche phlach staete
vnd aller diner raete.
gedench, werch vnd wort
phlag si vnd diner chamer hort.
din sunerinne was gedult,
mit der din leben was vergult.
div suzze starche minne
het vnser beder sinne
mit triwen durch vlozzen
vnd ensamt geslozzen.
zwivel noch arquam dehein
wart nie gesamt vnder vns zwein.
in den dingen han ich dich verlorn,
daz nimer wirt von mir erchorn.
got herre, durch die gute din,
tu diner barmunge schin
vber die suzzen reinen.
des pit ich dich mit weinen.
ich antwurt dir in din phlege
min wip, die alle din wege
mit zwivel nie gewancte.
ir herzen si nie versancte,
daz er ez ie wurt zwivelhaft
gegen dir. div staete magenchraft
diu hute vor wizzen not
durch dinen bitterlichen tot.
hab si iht getan gegen dir,
die rach nim du ab mir.
la sie genizen, suzzer christ,
daz si dehein slahte list
von dinen genaden chund geschehen nie.
si ist dort vnd ich mit iamer hie.
owe, daz chlag ich sere.
zwiu sol mir gut vnd ere?
waz touch ih nu lebende?
mir ist der tot niht gebende,
des ich mit willen an mir ger.
tot, dines todes mich gewer,
sit ich mit vngemache lebe
vnd in des iamers vnden swebe.
werder tot, so nim mich schier.
ich pin gar gehorsam dir.
ich weiz, daz tu mich totest doch.
so los mich von des iamers ioch,
da ich mit iamer inne gen.
getarst du to mich niht besten.
tot, du pist ein toter tot.
du scheidest nieman von sender not.
da man dich ladet, dar chumst tu niht.
wan da man dich vngerne siht,
dar chumstptu vngebeten schier.
der sit ist ie gewesen an dir.
owe tot, nu zweu sol ich,
sit daz ich muz anen mich
vrouden vnd vrowen?
sol man mich iamerlich schowen
vnd mit noten immer mer,
ich wolde mich toten selber e.
tot, sint du niht ruochest min,
so muez ez doch benamen sin.>
er spranch ouf vnd zuht daz swert
vnd wolt sich selben han gewert.
des todes sam er tobte,
daz in da nieman lobte.
die sinen sprungen dar do.
si sprachen:< herre, wie tut ir so?
ez ist ein vnriterlich gewar,
daz ir iuch welt verderben gar.
phaech, wer solt euch brisen daz?
ir sult iuch versinnen baz.
niht seit ev selben vngetriwe.
lat vns buzzen hie mit iv
immer alle die wile wir leben.
ir sult dev chlag ein ende geben.>
er stund ouf vnd giench mit in
zu dem bischolf ouch hin
vnd bestunden puze alle gelich.
die gab in da willichlich
der bischolf da mit andaht vil.
< daz ist niht ein chindes spil,>
sprach er,< daz ier hie bestat,
wan iwer hant begangen hat
die sunde, da von ich ev niht
zerlosen mach. wan diu geschiht,
ist so groz, daz ev dehein man
an den babest niht zerlosen chan.
doch wil iuch iwe buzze geben,
daz ir iuch selben lazzet leben.
div gab sie iv zebuzze
vnd sie, daz iwer vnmuzze
allez, daz ich iv hute
gesetze vnd bediute,
daz ir das behaltet gar.>
do sprach der furste:< daz werd war.>
er bestund buzze zehande.
die hohsten von dem lande
beidev vrowen vnd man
sach man zu der buzze gan,
er waer iunch oder gra,
bestunden mit im buzze da
vnd sprachen an der stunde
mit gemeinem munde:
< wir suln mit iv die suzzen
alle helfen buzzen.
vnser vrowen vnd ir chint,
alle di in disem lande sint,
die suln buzzen vnd piten
vmbe sie mit reinen siten.>
nu merchet alle besunder
ein wunderlichez wunder.
si buzten alle die vrowen hie.
nu horet, wie ez der ergie.
do man sie ouf daz mer stiez,
christ der milt des niht enliez.
dem niht ist vnmuglich,
der name die vrowen tugentrich
in sine phlege vnd ir chint
vnd sand ir einen solhen wint,
der si sant in churzer vrist,
daz doch vngeloublech ist,
wan daz got tut, swaz er wil.
im ist niht zetun ze vil.
er sluge sie gegen rome wider.
dem wunder ward e noch sider
gelich gehoret noch gesehen.
do must ez ot also geschehen,
want ez was gotes wille.
si chom in einer stille
in die teiver gerunnen,
do man sach die sunnen
gegen dem abent neigen sich.
nu gie daz schef reht den strich,
von danne ez was dahin chomen.
nu het ouch pi der hant genommen
sin wip der senator
vnd was gegangen fur daz tor
gegen dem wazzer zetal.
do sach der werde robval
daz schifel in dem wazzer sweben.
si giengen nahen im on neben.
er sprach:< libev vrowe min,
wie geleich ist daz dem schifelin,
in dem min vrowe hinne fuer.>
div vrowe sin zehant swuer.
si sprach:< helfe mir got,
ez ist daz selber sunder spot.
we der iamer wernden not,
si ist benamen drinne tot.>
si eilten bediu danne
zu dem schiefmanne,
der ez gemachet hete.
si sprachen:< chumber drate.>
der schiefman was in gar getriv.
er sprach:< durch got, was wirrez iv?>
< du solt mit vns zu dem wazzer gan.
wir sehen dort ein schiefel stan,
daz ist dem dinem gelich,
daz ir dev tugentrich
zu ir noten machen pat.>
er gie mit in do an daz stat.
do der schiefman gesach,
zehant zu sinem herren er sprach:
< mir ist daz schef wol bechant.
zwar iz hat geworht min hant.
wie halt ez vmb die vrowen ste?
mir tut innerchlichen we,
daz mir daz vngewizen ist.
ich versuch iz aber in churzer vrist.>
< owe der iemerlichen not,
so ist si bi namen tot,>
sprachen chlegelichen sa
roboal vnd benigna.
der schiefman in ein barchen saz.
er was getriv vnd niht laz.
daz schiefel zoh er zehant
zu dem werden an daz lant.
roboal phlach sinne:
< ist yeman dar inne
lebentich, der antwurt mir.>
si sprach:< durch got, wer sit ir,
der mich vraget, wer ich sie?
ist iv christen geloube pei?
habt ir geloubthaften sin,
so o sag ich iv, wer ich pin.>
si sprachen:< wol vns immer wart
dirre saelichlichen vart!
daz du noch pi leben pist,
der lob wir ihesum christ.>
daz schifel si do oufbrachen.
getrivlichen si do sprachen:
< nv wis got wil chomen vnd vns.
sag an, wer hat dich des suns
beraten so gar wunechlich?>
do sprach dev vrowe iammers rich:
< leider der ist vns verre.
sag an, lebt noch min herre?
wan sult ir mich bewarn,
so wil ich wider hinne varn.
so stozzet mich ouf daz wazzer wider.
ich chom niht zu iv hin nider.
mir ist so leit von im geschehen,
daz ich in nimmer wil gesehen.
ich pin ouz noten chomen in not.
owe, daz min niht gert der tot.>
si sprachen:< tohter, gehab dich wol,
der warheit man dich ensol
heln. ez lebt noch der boswiht,
von dem dir nimmer leit geschiht.
des wis an angst, die weil wir leben.>
si sprach:< dar um sult ir mir geben
iwer triwe beide.>
vor liebe vnd vor leide
begunde si weinen sere.
si sprachen:< triwe vnd ere
wir dir dar umbe setzen,
daz wir dich wol ergetzen,
swaz dir leides ie geschach.>
div suzze vorhtichlichen sprach:
< ich laz uf iwer triwe mich.>
si sprachen:< wir bebaren dich,
daz du an angest belibest
vnd din zit vertribest
mit gemach vnd mit gut.>
do sprach dev trorich gemut:
< ir sprecht: gut vnd vngemach,
div gent mir verre nach.
ouch wirt ir niht von mir gegert,
sit mich ir gut hat entwert.
mit ist wan vngemach beschert.
gemaches pin ich gar behert.
ich ellendev vil arme
mir selber ich erbarme.>
si sprach:< ich gen hin ouz zu ev,
wan ich weiz wol, ir sit getriwe.>
div vrowe daz chindelin enphie.
dar nach dev iamerhaft gie.
si enphiengen die suzzen reinen
mit bitterlichem weinen.
der schefmann an der stunde
ouch weinen begunde.
des was geheizen thibalt.
si sprachen:< nu nim in din gewalt
daz schef vnd was dar inne sei.
dem wis so mit hute pi,
daz iht verlorn werde dar uz.>
er sprach:< als chlein ist ein grouz,
verliset ir hie nimmer niht,
die wile man mich huten siht.>
die vrowe sprach:< nu lat daz gut
vnder wegen vnd chert den mut.
darnach heilet da hin
vnd bringet mich etwa in,
da ich an angest beliben muge
vnd als iz iwern eren tuge.>
ez was gar ouf abent chomen,
daz dev naht gar het benomen
dem tage sinen brehenden schin,
daz si ouch niht baz mohten sin
vor aller melde behut.
do sprach der riter wol gemut:
< tohter, du bist hie erschraht.
mir hat din vngemach erwaht
niwe herzen leit an dir.
du solt des wol getrowen mir,
daz ich dich also bewar,
daz du bist an angest gar.>
si giengen hin. benigna truch
daz chint, daz wart gechust genuch,
gehalst vnd getraut.
das arme chint wart ninder laut
vnd chlebt als ein beie an ir.
zu ir house chom si schier.
vnvermelt si chomen dar.
daz ir nieman wart gewar,
daz was der vrowen wille.
si giengen an einer stille
in einer chemenaten,
dar ez was hin geraten.
si sparten vmb vnd vmbe zu.
si sprachen:< tohter, nu tu,
allez daz dein wille sei.
du pist vngemaches vrei
vor allen, die hie nu sint.
du vnd din genemez chint
sit leides gar erlazen.
din leit sei verbazzen.>
si sprach:< mir wirt nimmer buz
leides, seit daz ich meiden muz
den, den ich ze der werlet min leben
gar fur eigen han gegeben.>
benigna sprach:< daz la sin,
du solt, libev tohter min,
dines leides nu gedagen.
du solt aber vns danne sagen,
swaz dir wider varn ist.
du must e ze dirre vrist,
swie spat ez sei, noch ezzen
vnd solt alhie vergezen
dines vngemaches vil.>
si sprach:< mutter, ich enwil,
wan ich han nivlichen gaz.
du handelst mich verre baz,
daz du mich des erlazest
vnd dich dins noten mazest.>
si sprach:< des entun ich niht,
wan du pist so gar enwiht
worden ouf der wilden vart.
daz wirt wol von mir bewart,
daz ich dich laz bechleiben.
wil du pi mir beleiben,
kint, so must du volgen mir.>
si sprach:< vil gern ich volge dir.
swaz du wild, daz sie geschehen.
man muez mich in dem willen sehen,
daz ich dir pin gehorsam.>
roboal do vrloup nam
vnd gie von in zehant
da er sin gesinde vant.
die pesten er zu im nam,
die im waren gehorsam
vnd daz wolten verdagen
vnd nieman niht wolten sagen,
swaz er sie versweigen hiez.
die selben er iz wizzen liez.
die hiez der furste roboal
mit im alle gen zetal.
si giengen mit in sunder braht
zu dem scheffe pi der naht.
daz gut hiez er sie heim trahen
mit vrouden vnd niht mit chlagen.
als ez getragen wart dar an,
do hiez er nemen den schef man
die spise, moras, met vnd win.
er sprach:< daz sol gar wesen din.
des genade er im vlizichlich.>
do sprach der furste tugentrich:
< du solt daz schef behalten
vnd in den triwen walten,
daz du da von nieman niht sagst
vnd ez immer mer verdagest.>
er sprach:< so nempt mir daz leben,
die vrteil wil ich vber mich geben.>
er nam vrloup vnd gie
hin heim, da er die vrowen lie.
zu belafloren saz er nider.
< daz du vns chomen pist herwider
des sie gelobt der hohe christ.
wer dines sunes vater ist,
daz sag durch dein gute mir,
vnd wer ist in daz schef zu dir
chommen, daz sag mir fur war.
des ist nu anderhalp iar,
daz du von hinne fure.
bi got, ich reine swure,
daz ich an disen stunden
han in disem schefe funden
spise, trinchens solhen rat,
daz mich des grozzer wunder hat,
wer dir daz hab gemeret.
dich hat got selbe geeret
vnd genade dir getan.
daz ist wol scheinbar dar an,
daz din hort groz vnd chleine
golt vnd edel gesteine
ist beliben vnverschart.
er ist so gantzlich bewart,
daz ich in han funden gar.
sin ist als chlein ist ein har
niht auz dem scheffe genommen.
so pistu her wider chomen
in dem selben gewande,
in dem ich dich ouz sande.
daz ist als gut vnd als gantz,
also niwe vnd also glantz,
reht als ez was an dem tage,
do du hinne fuer mit chlage.
so stat ouch din chrone
als eben vnd als schone,
als do, wan daz si ouf blozzem har
niht ist gesetzt. sust hastuz gar
in der mazze vnd in der aht
allez sampt her wider braht.
daz wunder ich besunder
fur maniger hande wunder.
ez ist ein wunderlich geschiht.
ich chan mich sin verwundern niht.
der tugent reich milter christ
ein hort aller tugent ist,
der ist zu dir in schef chomen
vnd hat ze gemaheln dich genommen.
wie moht ez anders sin ergan.
an in ez nieman hat getan.
daz chindel hat er dir gegeben.>
si sprach:< so rein ist niht min leben,
daz ich mich gerumen muge,
daz ich dem hohsten cheiser tuge
ze gemahel, nein ich nein.
ich pin leider niht so rein.
min sundich lip mir des niht giht.
ez ist alsus geschehen niht.>
si begunde im sagen gar,
wie sie gefuer her vnd dar,
wie sie der wint gein chriechen sluch
vnd si da gewan genuch
eren vnd ouch gutes.
gar trouriges mutes
sagt si im allez datz.
ir brustel wurden zaher naz,
do si im sagen began
von ir herzen lieben man,
wie der von ir gein heiden schiet
vnd wie si ir swiger verriet,
wie ez allez ergangen was
vnd wie choum si genas,
wie si die graven beide
cornelius vnd effraide
stiezzen ouf daz wazzer wider.
manich zaher von ir ougen nider
viel, do si daz sagte.
dar an si niht verdagte.
si sprach:< ich han ev gar geseit
minen chumber vnd min leit.
vnd wie ez dort ergangen sei
der gewizzen pin ich vrei.
ich han an disen stunden
daz an der zal funden,
daz des ist wan der sehst tach,
daz ich der wazzerweide phlach,
daz ich von chriechen pin gevarn.
got den werden muz bebarn,
den ich von herzen meine.>
sus sprach dev suzze reine.
roboal vnd benigna
begunden sere weinen sa
vnd sprachen:< dich hat ihesus christ
da her bracht in churzer vrist.
des sul wir immer loben in.
er is vns ein gar hoher gewin,
daz du vns sus bist wider chomen.
wir haben hie von dir vernomen,
des vns wundert, die wil wir leben.
nu solt du vns suzen rat geben,
wie wir tun dem chindelin.>
si sprach:< daz sol wesen din.
minem vater morgen sagen,
daz min vrowen ein chindel trage.
des sol si genesen schier.
heiz in cheiserlichen dir
dar umbe geben daz botenbrot.
sag im, si sul von ir not
schire werden enbunden.
du solt ouch an den stunden
vmb gevatern werben.
des la niht verterben.>
si sprach:< nu wol mich der stunt,
daz du mir ie wurde chunt.
gotes gab ist dir bereit.
du hast sinne vnd selicheit.
du hast mir geraten wol,
des ich dir gerne volgen sol.>
nach urloup er gein ir sprach
vnd gie von ir durch ir gemach.
des morgens er do niht enliez,
er tet, als in diu guet hiez.
er chom, do er den cheiser vant
vnd sagt im diu rede zehant.
er sprach:< herre, ir sult mir geben
daz botenbrot. got wil min leben
tiwren vnde mere
vnd wil sich an mir eren.
er hat ein chint geheizen mir,
des sol min wip genesen schier
heut oder morgen.
si hat ez so verporgen
getragen, daz ichs wart inne nie.>
der cheiser in do zu im vie
vnd druhte in vreuntlich an sich
vnd sprach:< benamen, des vreu ich mich.
daz botenbrot gib ich dir starch
von golde niwen hundert march,
die hab ze botenbrot dir
vnd hab daz furbar ouf mir,
daz ich dem chinde geben wil,
daz ez biz an sins todes zil
da mit ez sich immer wol betreit.
daz habe ouf miner sicherheit.>
des genat er im do
vnd schiet von im harte vro.
zu den fursten uber al
gie der werde roboal
vnd warp da vmbe gevatern.
si begunden ergatern
alle da von dem mere.
si iahen, daz ez waere
ein sache gar wunderlich,
daz dev vrowe tugentrich
daz so lange het verswigen.
doch wart er da niht verzigen.
si taten, des er siv bat.
vmbe vnd vmbe in der stat
geit er zu den vreuden sin
vnd sagt in von dem chindelin,
des sin vrowe solde genesen.
er sprach:< ir sult alle wesen,
min vrunt, die hie sint,
daz wir toufen daz chint.>
daz lobten si im alle
gar mit vreuden schalle.
do der ander tach erschein,
do wurden si des enein,
daz man daz chint ze munster truch.
daz wart geschoweth genuch
von den vrowen hin vnd her.
si sahen, daz ez was ein er.
da wart ez getroutet vil.
da von ich niht mer sprechen wil.
die fursten chomen alle dar
vnd von vrowen manich schar,
die hoh gechleit waren
vnd wol chunden gewaren.
die vrowen trugen daz chindelin,
die pie der toufe musen sin.
der babest vnd der cheiser,
die pfaffen wurden heiser
von lesen vnd von singen.
man sach da grozez dringen.
der babest ez selber touft.
der cheiser dem chinde chouft
campanie daz gut lant.
schoyfloris ward ez genant.
diu toufe mit eren geschach.
die riter man pei vrouden sach.
die vrowen pi suzzen mute.
roboal der guete
den cheiser zehouse bat
vnd die besten von der stat.
fursten vnd vrowen
must man ze der hohzit schowen.
sie erharten alle sin bet
vnd furen mit im an der stet.
div gesidel waren wol bereit,
als ez gezam siner werdicheit.
man satz sie alle herlich
vnd doch alle niht gelich.
man gab in allen doch genuc.
mit zuhten man fur siv
truc trinchen vnd spise.
der wirt was eren wise.
diu hohzit wart verendet wol,
des man in noch danchen sol.
der tach mit vrouden wart verzert.
trouren wart da gar verhert.
dev vroude trouren iagt dan.
sich vrouten vrowen vnd man.
do sich die hohzit gar zerlie,
roboal hin wider gie,
da er belafloren vant,
vnd saz nider zu ir zehant
vnd sprach:< libev tohter min,
nu sag mir von dem wirt din,
wie der werde si genant
vnd tu ouch mir sin leben bechant.>
si sprach:< owe, nu lon dir got,
ob du mich vragest sunder spot,
wer der werde suzze sie,
so wis mir so lange pi,
daz ich dir in gebriuuen muge,
daz er der werdicheit sin tuge.>
si sprach:< nu wizze rehte daz,
daz nie riter ouf ros gesach,
der im gelichen mohte.
wizze, daz er tohte
ze herren vber elliu lant.
sin maenlich ellen ist bechant
ze yspanie vnd in der heidenschaft,
daz er hat riterliche chraft
geworht so ellenthaftiu werch.
er ist von schanden ein getwerch.
sin tat ist in der heiden lant
von sinen werchen so bechant,
daz man siu wol bruuen mach
biz an den iungisten tach.
er heizet der grave maye.
so hoh gelobter leye
wart nie gesehen pi vnser zit.
vil hoher tugent an im leit.
der werde ist noch sunder bart.
von weibe nie geporn wart
so schoner man, so suziu fruht.
in hat dev hohgelobte zuht
in ir schul wolgezogen.
diu mazze in nindert hat betrogen.
der ist er ir gehorsam.
er hat ouch manich scham.
er ist aller schanden vri.
im wont bescheidenheit pi,
diu in rehter dinge wol
wiset, wie er leben sol.
er ist getriv und milt.
nie tugent in bevilte.
er chan sich uber die armen
schon vnd wol erbarmen.
er ist ouf ellev dinch gerecht.
den einvaltigen ist er sleht.
den hohfertigen hohgemut
den starchen starch, den guten gut.
gar staet an sinen worten.
der chan des mundes porten
wol vnd zuhtichlichen phlegen.
den weiben ist der werde degen
ein turteltoub an zuhten gar.
er hat wol ritterlich gewar.
der suzze ist ane gallen.
er muz dir wol gevallen.
vater, soldestu in sehen,
so muest du mir der warheit iehen.
sich, da von wirt mir nimmer buz
trourens, seit ich meiden muz
den aller tiuristen man,
der riters namen ie gewan.
daz muz mich iamers noeten
vnd alle min vroude toeten.
ich weiz in so getriwen wol,
daz er ouch ist iamers vol.
swie wir sein gescheiden,
so wirt doch vnder vns beiden
dirre iamer vnd disiu not,
daz vns waer senfter vil der tot.>
roboal der sach si an,
so daz sie so innerchlich ir man
mit triwen loben chunde
von des herzen grunde
daz geviel im wol an ir
vnd daz enzundet was ir gier
vnd ouch alle ir sinne.
diu sicherliche minne
het verzert so gaenzlich.
da von dev minne ist siges reich
was an beiden worden
da nach innerchlichen orden,
want dev minne wil niht me,
daz ir chraft iht fur baz ge,
niun durch zwei herze.
maniger giht: in smerze
minne twingen vnd ir bant,
den nie minne wart bechant.
swer sin herze an mange stat
in minne wan geteilet hat,
den betwanc dev minne nie,
als sie tet die liben hie.
der herze het dev minne
durch varn mit der sinne,
daz si vereinet waren
in allen den gewaren,
als ir herzen wan wer ein.
nieman chunde vnder in zwein
vinden wanch noch zwivels chraph.
ir wille so geleiche wach,
daz dev minne reine
mit in het gemeine.
ir beder herze si durch gie,
daz si wurden gesundert nie.
swie si geverret waren doch,
so het si in der minne ioch,
diu minne so chreftichlich gebeten,
daz si niht mohten ouz getreten.
der werde roboal do sprach,
do er die guten suzzen sach
in so reiner gewar:
< ich muez des iehen zwar,
daz ich in der iugent
nie vernam die tugent,
der do phligt din suzzer lip.
du pist ein engel suzzes wip.
wol mich immer suzze din,
daz du sol wol chanst vriunt sin.
daz tut mir von herzen wol.
dar umbe ich din chindel sol
ziehen so vleizichlichen,
daz mir in romishen richen
nieman daz mach verbeizen.
ich wil mich gern dir vleizen
triwen mit dinst immer.
des gewench ich nimmer.>
des chindes er sich vnderwant
vnd gab ez ze ammen alzehant.
gar veterlich er sin phlanch
vnd lie daz deheinen tach,
er sehe, wi man sin phlege.
dar an was er niht traege.
ez wart schon vnd wol getan.
gar vast ez wahsen began,
wand ez mit vollen wart gezogen,
an rehter fur niht betrogen.
er schuf, daz man ez lerte.
an sinen tugenden ez sich merte.
lesen vnd singen,
schermen vnd ringen,
mangerhande vuge
lert man ez genuge.
man lert daz suzze chindelin
chriechesch, waelisch vnd latin,
die drie sprach lernt ez wol.
des wart der furste vrouden vol.
alsus ez gezogen wart
vnd niht doch sere verzart,
als man etlicher chinde phligt,
an den man zuht sich bewigt.
swer ane vorht vnd ane zuht
wehset, da nimt ere flucht
vnd altent ouch an ere.
swer volget guter lere,
dem chan selten missegan.
roboal der werde man
zoch so meisterlich den chnaben,
daz er an tugent sich muz haben.
ouch was sin selbes wille gut.
er het so tugentrichen mut,
daz er den luten allen
muste wol gevallen.
er vleiz sich gern des pesten.
den chunden vnd den gesten
er sich wol lieben chunde.
sin vliz stund zaller stunde
ouch tugentlich gewar.
ez was der suzze chlar
der zuht so gar gehorsam,
daz nieman von im vernam
dorpheit deheine.
sin lob was gemeine.
ouch was er so wunechlich,
daz siner schoen niht was gelich.
die lute in gerne sahen.
gemeinichlichen si iahen,
daz er were lobe waere
vnd ouch benamen were
der schonist vber eliu lant.
dennoch yeman hiet erchant,
an diu schon belaflor.
< die muze wir lazzen vor,>
so sprachens alle geliche,
< vnd sold dev tugentriche
noch inder bi leben sin,
diu truge im gelichen schin.
waer din suzze niht verlorn,
so waer er benamen geporn
von einem reinen libe.
ein chint wart einem bibe
nie so gar gelich.
er ist also tugentrich,
als sie was, dev gute.
got habs in siner hute.>
der chnape vleiz sich sere
vf tugent vnd uf ere.
man lert in ze allen ziten,
diu ors schone riten
genendichlichen her vnd dar.
do er cham in daz ahte iar,
do wart er so kurteys,
daz er an lob behielt den bris.
nu lat den chnapen reiten hie
vnd horet, wie ez dort ergie.
dem trourigen vater sin,
der umb sin muter muse bin
leiden, dev noch lebte.
sin herze in iamer swebte.
div ahte iar er so puezte,
daz er im selbe vndsuzte
sin leben, swier mohte
vnd waz zu vrouden tohte,
das was im gar gesouret.
in piter chlag er trouret
ie mer vnd mer von tage ze tage.
er nam nih abe von siner chlage,
piz daz er im selben wart
vngelich vnd im der bart
was gebohsen vber die brust.
er het deheiner shlahte gelust
ze vroyden noch ze troste,
wan sich selben er roste
mit vngefuger buze.
er buzet gar vnsuze.
der edel furste iamers rich
gie barfuz vnd wollem zeleich
vnd phlach so swacher spise,
daz der fuorste wise
wart an sinnen gar ein chint
vnd furstelicher fiur blint.
er ertot also gar,
daz er riterlich gewar
verlos vnd phlag gar schwacher sit.
im wont iamer vnd trouren mit.
er chlagt gar an mazzen
vnd gie uf den strazen
buzunt als ein waller
von chirchen ze chirchen. swer
was sin buz vnd sin leben.
nieman chund im trost gegeben.
er gie als er me wurde
ritter. der buzze burde
er gar hertichlichen truch.
in douht niht des genuch,
daz zu der buze gezoch.
er vnd gemach er floch.
die sinen des zesehen verdroz.
si sprachen:< dirre jamer gros
den vnser herre lidet
vnd ouch zewar niht midet,
er tut vns von herzen we.
wir suln sin verzagen niht me.>
si giengen dar zu im do
vnd sprachen:< wie tut ir so,
herre, daz ir iwern lip
verderben welt vmb ein wip,
div da niht mer wider chompt?
vnser aller chlage niht frumt.
si chumpt leider wider niht.
hey, hulf vnser chlagen iht,
so hort man vns mit ev chlagen,
daz man dar umb muz mere sagen.
sit des danne niht enist
vnd vns deheine hande list
vuer den tot gehelfen chan,
so sult ir die chlage lan.>
der bisholf ouch mit in gie
vnd sprach:< herre, nu sagt wie
stet daz furstelicher art,
daz ir sus vneben vart
mit der buz durch diu lant,
der wir aller sin geschant?
ez ist ein groziv missetat,
daz ir buzet ane rat.
wir lesen nindert an der schrift,
oder ez sei der sel ein vergift,
daz sich ieman toten sol.
ouch nimt sein got niht fur vol.
ir sult ir meiden furbaz.
herre, ich gebiut iv daz
bi der gehorsam, daz ir
mit der buzze volget mir,
wan welt dir die sele bebarn,
so muzet ir ze rome varn.
da chumpt ir der schulde abe.
ir sult taschen vnd stabe
nemen vnd vart aldar,
vnd wizet reht fur war,
daz diu schulde ist so getan,
daz ev nieman zerlosen chan
an den babest, vnsern vater.>
den bischolf zehant er bate.
er sprach:< herre, nu gebt mir rat.
all min trost an iv stat.
swaz ir gepitet, daz tun ich
vnd swie ir heizet varn mich,
des pin ich willichlichen bereit.
des tun ich iv min sicherheit.>
der bischolf wart der rede vro.
er sprach:< sit ir sprechet so,
daz ir nach rat wellet leben,
so sei ev daz zebuzze gegeben,
daz ir furstenlichen lebt
vnd der chlag ein endet gebt.
des ist vns gar vil not,
wand ir sit vns lebentich tot.
tut iuch vz dem gewande.
des hab wir an iv schande,
daz ir so swachlichen gat,
wan ez iuch leide niht vervaht.
ir sult leben nah iwer art
vnd bereit iv zu der vart.
swer ze rome varn wil,
der muz haben gutes vil.
vmb sus getane sache
wizzet, daz ich iv mache
die vart, so ich ringist mach
vnd let mich got leben den tach,
ich wil selben varen mit iv,
vnd wil daz tun vmb div,
daz ir dester vroer sit,
vnd wil iv ringen die zit,
so ich aller beste chan
vnd mich versinnen chan daran.>
< genade, lieber herre min,
der trost muz mir der beste sin,
den ich han vernomen hie.>
er bot sich fur in ouf die chnie.
der edel furste riche
vnd danchet in vlizichlichen.
boten wurden do gesant
vmbe vnd vmbe in siniu lant.
allen den amptluten
den wolt er bedeuten,
wie er varen wolde
vnd waz er haben solde.
die chomen, als sis vernamen.
ze hove si alle quamen
mit presente riche
vnd vrouten sich geliche,
daz si an den stunden
ir herren alsus funden,
den sie e iemerlich sahen.
vor vrouden si iahen,
daz si ez gern taten
mit alle diu si haten,
swaz sin wille were
sunder alle swere.
der furste sande drate
nach allem sinem rate.
er quem schier gemeine dar.
der furste sprach:< nu nemt war
ir herren, vnde ratet an,
beide vriund vnd man,
wie ich also gevar,
daz ich min ere bebar
vnd daz ez got gevalle.
seht, darzu sprechet alle.>
cornelius der grave sprach:
< mir ist ein teil mit rede zegach,
daz ich wur iu alle wil
sprachen, des ist mir ze vil
vnd ist ein vnzuht an mir,
daz schult ir vergeben mir schir.>
er sprach:< lieber herre min,
fleizet iuch, doch muz ez sin.
ich pin ze rome e gewesen.
welt ir an ere genesen,
so sult ir wuren chreftechlich gut.
wizzet herre, ob ir daz tut,
so sit ir alles des gewert,
des ir da an den babest gert.>
do sprach der bischolf:< daz ist war,
ir sult ouch mit ev furen dar
funfzig riter, die ich iv
nenne, die suln sein getriwe,
vnd die weisten, die iwer lant
hat, die suln sin besant.
ez suln die graven peide,
cornelius vnd effraide
mit iv varen, des lat niht.>
si sprachen:< herre, daz geschiht.>
sie waren beide bi im sa.
si sprachen:< willichlichen ia.>
zewen sol vmbe rede vil.
die rede ich iv churzen wil.
als mir hat chunt getan daz buch,
er gewan alles des genuch,
des er bedarft vf die vart.
gar schier im daz bereit wart.
die besten chleinot, die er vant,
golt, silber vnd gewant,
die im dar zu getohten
vnd die sie gewinnen mohten,
die wurden im gewunnen,
alle swie si sich versunne,
daz im nutze was al dar,
daz wart im gewunnen gar,
want er het in also getan,
daz ez wol mohten han,
die der lande phlagen.
die zit sie nie gelagen,
biz si gewunnen so grozzez gut,
daz der furste wol gemut
da von wart, do ers ersach.
zu den ampluten er sprach:
< ir herren, nu lon ev got,
daz ir her an min gebot
leistet nach dem willen min.
dar an ist iwer triwe schin,
daz ir ez tut so willechlich.
dar umb mach ich iv riche,
vnd sol ich leben dehein vrist.>
si sprachen:< herre, swaz daz ist,
daz iu frumt vf die vart,
daz wirt niht vor vns verspart.
ez ist iv allez bereit.>
des was der furste gemeit.
er sant nach allen den sinen.
er sprach:< nu lat das schinen
ewren willen gegen mir.>
si sprachen:< gern daz tu wir.
wir varn, swa ev lib ist
vnd nemen des dehein vrist,
niwan swenne ir gepitet.
vnd ob ir vns ouch mitet,
da mit daz ir wan vro sit
vnd vns hie sus liebet die zit.>
er sprach:< gern daz sie geschehen.
man muez mich mit sampt iv sehen
beide trorich vnd vro.>
die funfzich riter welt man do,
die mit im varen solden.
die bidern alle wolden
mit im gern sin gevarn.
< wir suln hie heime bebarn,>
sprach er,< mit iv vnser lant.
mir ist iwer triwe wol erchant,
daz ir leistet swes ich ger.
dar umb ich billich wol gewer
alles, des ir an mich gert,
des sit ir willichlichen gewert.>
do enphalch er alle zehant,
beidiu lute vnd lant
den bidern, do er vber saz,
enphlach er, do mit in az,
vnd fur ze yspanie in die hervart.
den liben ez enpholhen wart,
wan die graven beide,
cornelius vnd effrayde.
die fiuren beide mit im dahin.
der bischolf sprach:< nu dar ich pin
ouch bereit, nu wol her,
wir suln vns niht soumen mer.>
den helden er do allen gap
beide taschen vnd stap
vnd segent siv vil vlizichlich.
er sprach:< ichesus vom himelrich
muzze vns aller phlegen
ouf wazzer vnd ouf wegen.>
an diu schef man do truch
von spise alles des genuch,
des man haben solde.
von silber vnd von golde
manich soum wart dan getragen.
daz muz in allen wol behagen.
si waren des gevertes vro.
amplute satzt er do
vil getriwe vnd gewere,
marschalsch vnd chamerere,
truhsezen vnd schenchen,
die sich chunden verdenchen
vf alliu dinch des besten
gegen chunden vnd gein de gesten,
vnd des niht chunde betragen,
want si ir phlagen,
du er fur zu den heiden.
do was er vil bescheiden.
siner ampt er aller selbe wolt phlegen.
der bischolf gap sinen segen.
der furste sprach:< nu nempt war,
sint dev schef geladen gar,
so suln wir in gotes namen varen.
iesus christ muz vns bebaren.>
die amplute sprachen:< ia,
si sint geladen hie vnd da.
spise, ros vnd ouch gewant,
daz peste, daz man indert vant,
ist allez dar an chomen.>
zehant wart vrloup genomen
von vrowen vnd von mannen
vnd hup sich von dannen.
an div schief si giengen.
diu seil sie geviengen.
di segel si do uf zugen
vnd vuren hin sam flugen.
der wint si sluch uf den se
verre da hin. in taten we
div sturm weter swinde.
die vbel nort winde
die slugen anden ziten
von ein ander witen.
den hin, den her, den sust, den so.
do von si allen wurden vnvro,
daz si waren gescheiden,
etlich gein den heiden.
die winde verre slugen
mit vnden vngefugen.
vnd dev weter ouf dem geverte
ir leben daz wart gar herte.
da von si gar verzagten.
ir sunde si da chlagten
got gar innerchliche.
si wainten all geliche.
si waren mit iammer vberladen,
doch chomen si an grozen schaden
alle gesunt zelande.
got siv doch niht sande
vber se also schier,
daz sult ir gelouben mir,
als belaflorn die suzzen.
si sprachen alle:< wir muzen
liden disen wen, den wir han
an vnser vrowen getan,
an der vil suzzen gemuten
vnd an der wunder guten,
diu aller vrowen spigelglas
in allen chriechen landen was.
daz si von vns verraten wart,
daz richt got an vns allen.
diu suzze sunder gallen
was baz danne vnser muter.
ey suzzer got vil guter,
wie vns ist die enzuht.
vns ist mit ir entruht
vnsers howes ere gar.
er ist vurbaz eren bar.
diu not vns chlage notet,
div vns an vrouden totet.
aller vnser vrouden hort
ist vns gar mit ir ermort.>
sus chlagtens alle geliche.
du tet der tugent riche
got nach sinem alten site,
der im ie wont mit.
swer siner helfe in noten gert,
der wirt er helferlich gewerte.
du er ersach ir andaht,
do wart sin barmunge erwaht
vber si zehande.
gar snelle er siv sande
zehant an die stat,
da diu tiwer ir ganch hat.
in das mer da slugen si zu
die winde ein morgens vru.
hie mach man erchennen wol,
daz got ist gar tugende vol.
got hat tugende vnd gnaden vil.
got tut wol, swaz er wil.
got ist niht vnmuglich
ze tun, er ist helflich.
got ist parmunge vol.
daz hat er bebaret wol
an manigen sundare,
den er von grozzer swaere
veterlich erloset het
vnd von grozzer missetat.
got die sinen nie verlie,
want sein barmunge gie
wuer elliv siniv werch hie
in wazzer vnd ouf der erde.
swer siner helfe ger
an im, dem was er bereit.
sein helf ist al den vnversait,
der ir zerehte chan gern.
den chan er helfelich gewern.
daz er in noten helfen chan,
daz hat er wol schein getan
an disen ellenden hie,
die er so zeichnlichen lie
wider zu ein ander chomen,
als ir da vor habt vernomen.
mit siner gotlichen chraft
braht er wider vnschadehaft.
nie lute wurden so vro,
als si alle waren do,
als si des landes wurden gewar,
do eilten si ce der habe dar
vnd herten ancherten alzehant
vnd giengen ouz an daz lant.
do si einander ersahen,
da wart groz daz enphahen,
daz si ein ander taten.
vil vrouden si haten,
daz si alle waren chomen,
des wart vil lobes von in vernommen.
si lobten got innerchlichen
vnd sprachen alle geliche:
got hat mit vns gewundert.
wir waren niulich besundert
von ein ander so verre,
daz nieman wan vnser herre
vns moht so schier gesamet han.
er hatz mit siner chraft getan.
des sul wir immer mere
sein lob vnd ouch sin ere
beidev singen vnd sagen
vnd nimmer sines lobs gedagen.
si waren zesehen ein ander vro.
diu schef entlaten si do
vnd slugen ouf ein schon velt,
beidev ir hute vnd ir gezelt
vnd lagen zwene tage da.
blumen gel, rot, broun vnd bla
da stunden vil enblechet.
div heide was entechet
in lihter varbe wunechlich.
si was lihter varbe rich,
wand ez was in des mayen zit,
so der suzze sumer gut
den edeln wurzen ir maht
vnd dev suzzen chrout geslaht
in blumen stent geschutet.
da heten in gehutet
di ellenden geste,
wand in was not reste.
si heten wasser not erlitten
doch wart nicht lang da gepiten.
darnach an dem dritten morgen
do begunden sy sorgen
vmb alles ir geferte.
< der got der vns ernerte,
in des name sollen wir faren.
die schef die marnre bewaren,
die süllen wir dapei lassen
vnd faren vnser strassen.>
pey der teyffer sy auf ritten,
alle hochfart sy vermitten.
sy fueren mit diemtigkait
vnd chomen auf ain straß prait,
der kerten sy da nach,
wann in was gegen rom gach.
dy straß was getriben genuog
gegen ainer stat sy ser truog,
die was nerden genant.
mir ist aber vnbekant,
vnd waiß sein nicht fur war,
wie maniges tages sy kommen dar.
ir marschalk was vor kommen
vnd hett in herberg genommen.
dy stat was auf ainen perg geleit
vnd rinnet darump zuo ainer seit
die teiffer, die durch rome gat.
vber tag sy in der stat
beliben durch irer gemach.
vil fragens all da geschach
begen in von den burgarn.
sy fragten wie sy waren
aus komen vnd vmb was.
da sagten sy in rechte das,
wie es alles was geschehen.
des begunden sy in alles veriehen.
vmb dise swaere mwaer
erhorten die burgre.
do clagten sy mit in laid
vnd von in allen es ward geclait.
an dem andern morgen fruo
do ritten sy vnd kerten zuo
ze morlub ze essen zeit
vnd assen da. das castell leit
von rom achtzehen meyle.
archycolais von annderveile
der schenck zuo dem fursten sprach:
< ir sült trachten darnach,
herre, wie wir nu also gefarn,
das wir vor spotten wis bewaren.
ir süllt zuo rate werden hie
wie wir gefaren diß vnd die,
das nyeman des gespotten müg,
was euch zuo rechter fuege tueg,
das sullen wir vns nemen an
vnd alle hochfart gar verlan,
so beleyben wir sunder spot,
seint das wir faren durch got.
das ist gegen romaern mein rat
wann die vrsten in der stat
mit house sitzen alle.
mit wunechlichen schalle
sint di gazzen vber al
so wert das vnser eren val,
ob vnns dehain smahe
von vnweise iht geschehe,
daz sul wir vnderstan.>
dar furste sprach:< daz sei getan.>
do sprach der druhsatz ylion,
der biderbe von roidon:
< mir sint die roemer wol bechant,
herre mein, des seit gemant,
daz wir ouf dirre vart
vns behuten wol vor hohvart.
daz ist nu daz peste.
wir sein ellende gest.
wir suln varn als pilgerin.
daz ist wol der rat min.>
do sprach der chamerer orchaneys,
der was widerb vnd weis,
von griffan der mere:
< ia sint die roemaere
vber mutich vnd doch chluk.
si chunnen vuege genuch
vnd erchennent ditze vnd daz.
da von suln wir dester waz
hoflich vnd gein in reiten,
daz si vns iht entnihten.>
cornelius vnd effraide,
die hohen graven beide,
sprachen:< als vns ist geschehen,
sus sol man vns varn sehen
mit smerzen vnd mit swere,
als ware riusare.>
daz geviel in allen wol.
< den marschalch man fur senden sol.
der ist ein ouzerwelter degen
vnd chand wol elliv dinc wegen
zereht vnd zegute.>
do sprach der hohgemute
vriat von lizze,
der het sinne vnd witze,
sus hiez der marschalk ouzerwelt,
des leibes was er gar ein helt:
< swaz ir gepitet, herre min,
daz tun ich gern vnd sol ouch sein.>
er rait fur mit den chnehten.
den verbot er vehten
vnd hiez si wol gezogen sin.
er sprach:< ir muzt leiden pin,
ob ir dehein vnzuht tut.
ich wurde dar umbe so hohvngemute,
daz ich sein iuch enziuch also,
daz ir dar umbe wert vnvro.>
si sprachen alle geliche:
< des sei wir willechliche
ev edel marschalch vndertan,
daz wir dehein vnzuht began.>
ze rome chomen si geriten
ze vesperzeit mit schonen siten.
nu was ouch der senator
geriten chomen fur sein tor.
wol mit sehzich mannen
sah man in reiten dannen.
gegen der chirchen wase sein ger.
do sah er riten ein her
den marschalch raisliche
einem boten geliche.
er enthielt dem ors, do er siu sach.
zu sinen luten er do sprach:
ir sult alhie mein peiten.
ich wil alhie ein riten
gegen disen gesten, di da her
ritent, daz ist mein ger.
do er in quam so nahen,
gar minenchlich enphahen
er den marschalch begunde
vnd vragt in an der stunde
mit urloub der mere
vnd ouch wer er were.
gegen sinen gruze er neich.
der mer er ouch niht versweich.
der marschalch sprach:< gerucht ir
durch iwer zuht, so sagt mir
den rihter von der stat.
min herre mich wuer gesendet hat,
des marschalch pin ich al hie,
wa ich geherberge oder wie.>
< der rihter enthalt euch hie pi.
nu sprechet, swaz ev lip sie.
swaz ir gepitet, daz tun ich.>
< herre, so herberget mich,
da mein herre wesen muge
vnd ez sinem namen tuge.>
< wie ist iwer herre genant?>
< graf maye ouz der chriechen lant,
sus ist der herre min.>
< der sol got willechomen sin,>
sprach der werde senator.
er weist in schon vuer daz tor
vnd sprach:< seht hier, in sult ir varn.
dar inne mugt ir iuch bebarn
vor aller hande missetat
baz danne in der in der stat.
gutes gemaches wil ich iuch wern.
choufes sult ouch ir enbern.
ir enchouft hie niht vmb ein ey.
waere ein berner enzwei,
geteilt, dar umb chouft ir niht.
wan lat diu rede, di ist enviht.
alles des ir selbe gert,
des wert ir alles gewert.
ir sult vmb chost niht sorgen
weder heut noch morgen
noch die weil ir hie seit.
mich bevilt niht der zeit,
swie lange er hie wesen wil.
des duncht mich niht zevil.
ir sult haben iwren gemach.>
zu allen den seinen er sprach:
< wol ouf, wir suln riten
vnd suln nicht lenger piten.>
gegen dem gaste tugentrich
der marschalch sprach gezogenlich:
< herre, ich reit mit iv, welt ir.>
< ir tut dar an gar libe mir,>
sprach er,< daz ir berihtet mich
der mere.>< gern daz tun ich.>
< so ist iz iv leiht ein arbeit?>
< neina herre, ia pin ich bereit
willechlich zereiten dar.>
< so suln iwer phaert gar
beliben mit gemache hie.>
ein schon phaert, daz sanfte gie,
dar uf er in hiez sitzen.
der marschalch warb mit wizzen,
daz er im was gehorsam.
hin riten die helde lobesam
gegen dem fursten uz der stat.
roboal den marschalk bat
im ofte sagen mere,
in welher mazze were
sin herre chomen al dar.
daz sagt er im allez gar.
der iunge loys rait ouch da.
ein schon ors daz was gra,
daz chunde der iunge reiten wol.
bi schone was er tugende vol.
roboal in ouch lerte,
daz er mit gruze cherte
ste gegen dem vater sin.
er sprach:< lieber sun,
du solt rehte merchen mich,
gegen swelhen ich weise dich.
gegen dem soltu ruchen
vnd solt din swert zuchen
vnd renne vaste da hin
vnd slah mit der vlech ouf in
vnd sprich baltliche:
« her furste tugentliche,
ir sult got willechomen sein
vnverzigen der rehtes mein. »
vnd wende von im alzehant
vnd fuer daz swert bar in der hant.>
der iunge west aber niht,
daz er in an wunde iht.
er tet, als in sein vater hiez.
sin ors er springen liez,
biz er den fursten ersach.
nu rant er an in vnd sprach,
als man in geleret het
vnd chert von im an der stet.
daz chint geviel dem vater so wol,
daz im die ougen wurden vol
zaeher vnd soufte sere
vnd sprach:< ach, all min ere
wie han ich die verchoufet
vnd mich in not gesloufet.
vnd sol ich nu ane chint wesen,
got, zwiu leist du mich genesen?
mir waer vil lieber der tot,
denn ich in iemerlicher not
muz in noten immer sweben.
mir ist vnmaere nu min leben.>
in die chlag chom roboal
vnd sin masnie vberal
vnd enphie den fursten innerchlich.
er sprach:< got von himelrich
hat iuch, her, in ditze lant
ze disen ziten her gesant.>
von dem ors er sprangt vnd gie,
da er den bischolf enphie.
die riter enphiench er alle wol,
alse man liebe geste sol.
der furste ouch von dem pherde spranch.
roboal in an sich twanch
vnd chuste in vor liebe groz.
daz wazzer im ouz den ougen vloz.
daz chos der tugentriche man.
er sprach:< wol ouf vnd ritet dan.>
zu den pherden wart gedranc.
an stegreif in den satel spranch
der edel furste roboal.
lois daz chint liht gemal
von dem werden fursten reit.
grave mayen pruoste herzenleit
sines sunes angesihte,
wie er sin erchande niht.
roboal zu dem fursten sprach:
< herre, iwren vngemach
man ev hie gar ringen sol,
da von gehabt ev wol.>
mit den andern si riten
durch die stat al enmiten
gegen der herwerge hin.
da cherten sie mit vrouden hin.
er tet im vriundes hilfe schin
der pherd vnd ouch der chnechte sin
er tet im vriundes triwe schin
hiez phlegen. der sinen er nie
al die weil er da was.
in ein schon palas
furt er di herren vber al.
von samit vnd von zendal
warn behangen die vier wende.
die herren edelen elende
wurden gewirtet wol da.
der wirt hiez in schenchen sa
vnd satz siv wirdechlichen nider
vnd gie zehant von in wider
vnd schuf in dinere chluch,
di in alles des genuch
trugen, des si gerten.
die diener des si werten.
roboal do balde gie
zu belaflorn, diu noch nie
in acht iaren gelachet het.
si trouret et, swaz man ir tet.
er sprach:< libev tohter min,
waz magt daz botenbrot gesin,
daz darumbe gebest mir,
daz ich libev mere dir
sage, der du vreutest dich?>
< daz la sein, wan nieman mich
alhie chan vro gemachen,
des ich iht welle lachen.>
< wie denne, ob ich heint tun?
mag aber daz lachen haben sun,
dem du so sere bist gehaz.
dir taet ein lachen michel baz
denne daz trouren, daz tu tust.
ich sag dir, des du lachen must.
swie veint du dem lachen pist,
du must lachen in churzer vrist.>
< wie chan daz gefuegen sich?>
sprach er:< daz lach laz ich sehen dich,
daz du must heint lachen.>
< dune chanst sein niht gemachen.
mir ist lachen so benomen,
daz ez mir niht chan wider chommen.>
er sprach:< wildu volgen mir,
swaz ich heint verpiute dir,
daz du daz behaltest wol,
so mach ich dich vrouden vol.
ob ich dir zeige dinen man
heint, leit da iht vrouden an?>
si sprach:< des mach niht gesein.
du wild mich triegen, vater min.>
< nein ich, so helf mir got.
ich rede ez gar ane spot.
er ist in minem house hie.
in minem palas ich in lie
an der weile, do ich zu dir
her in gie, daz hab ouf mir,
bi sinen ritern er do saz.>
diu vrowe ir selber vergaz
vnd spranch ouf, sam si tobte.
vor vrouden si in lobte.
swaz er sei tun hieze,
daz si des niht enlizze.
si chust in an sinen munt
vil mer danne drizich stunt.
< durch got, nu laz mich in sehen,>
sprach si.< daz mag wol geschehen.
er muz holt mit dir ezzen.
du solt aber niht vergezzen,
daz du dich niht erbaerst gein im,
libev tohter, nu vernim.
wis weder trorich noch vro.
erbiut ims in der mazz also
reht, als er nie wurd dein man.>
si sprach:< gern, daz sei getan.>
< nu gehab dich wol, ich wil gen.
du solt mit vrouden hie besten.>
er vnd dev vrowe benigna
chomen schir vnd brahten sa
mit in ouch daz gewant,
in dem si wart ouz gewant
vnd da si ir wirt inne nam.
daz ir ze tragen wol gezam.
da wart si schier in gechleit.
diu chron ouf ir houp geleit.
den tisch er rihten hiez zehant
vnd gie, da er den vursten vant.
er sprach:< edel wurste wert,
min tohter iwer zemazen gert.
wol dan, wir suln ezzen gan.>
< des sult ir mich durch got erlan.
ia suln minen verborhten lip
nimmer hohgepornev wip
werdichlichen an gesehen,
so leid ist in von mir geschehen.>
< wol dan, sein mach niht rat wesen.
ir sult noch wol mit in genesen,>
sprach der werde senator.
< got hat geziret sinen chor
hie mit reinen wiben.
bi den sul wir beliben.
ez lep noch manich reine wip,
dev eins werden riters lip
wol chan vro gemachen.>
die ritter begunden lachen.
si sprachen:< herre, er sagt ev war,
ir sult mit im gen aldar.
cornelius vnd effraide,
die werden graven beide
suln wede mit iu gan.
die suln hie niht bestan.>
zu dem wischolf der wirt sprach:
< herre, schaffet ev gemach.
swaz ir gepitet, daz geschiht.
nieman wider ret des niht.
ir sult, lieber herre min
selbe heint wirt sein
vnd minen herren als ir hie sit.
wizzet daz mit willen git
alles des ist ir selbe gert,
des wert ir willichlich gewert.>
der furste vnd ouch roboal
giengen do uz dem sal
gegen der chemenaten hin.
do der furste trat dar in,
do er sine vrowen ersach,
wider sich selben er sprach:
< ach owe, ich arm man,
waz han ich an mir getan.
war vmbe pin ich chomen her?
nu ist mins iamers vil mer
denne sein da vor waere.
aver miner swere,
dirre lihten vrowen schin
geleichet sich der vrowen min,
vnd allez, daz si an hat,
daz ist ouch geleicht ir wat,
die si vrolich pi mir truch.
mins iamers ist genuch.
die chrone, die si oufe treit,
die briuet mir herzenleit.
si ist ir vil gar gelich.>
disiv vrowe tugent rich
stund ouf vnd gruezt in schone
mit ouf gerehter chrone.
si ensah in auer ninder an,
sam er nie warden waer ir man.
der wirt in zu ir sitzen hiez,
des er den helt niht enliez.
si chert sich gegen im enteil.
datz het er doch wuer ein heil.
cornelio vnd effraiden,
den edelen graven beiden
ein tisch geriht wart gein in.
daz tet der wirt durch den sin,
daz si die vrowen dester baz
gesehen ouch vnd vmbe daz,
ob si die vrowen erchanden.
die graven sich verbanden,
ez waer ein ander vrowen.
der ein sprach:< ich entrowe
niht, daz iz min vrowe si.>
der ander sprach:< dir ist tumpheit pei.
erchennest du niht daz gewant,
so sei dir bei der chron erchant.
ez ist min vrowe sicherlich.>
der ander sprach:< si ist ir gelich.
si ist si bei namen niht.
ze rome man vil vrowen siht,
die vil gelich ein ander sint.
du pist der sinne gar ein chint,
daz du si pei den chleidern wil
erchennen. der ist ze rome vil,
di wol chunnen machen
gewant von solhen sachen,
div geleich sint gar.>
er sprach:< du moht wol haben war.
min vrowe ist leider stunt tot.>
ir entweder wein noch brot
da niht enaz vor leide.
cornelius vnd effraide
si sahen wan die vrowen an.
ir islicher weinen began.
der furste tet ouch alsam.
der wirt des wol war nam,
daz si niht enazen
vnd ir selben vergazzen.
er sprach:< liebez tohterlein,
note den geschellen dein,
bit in ezzen durch dich.>
< ich pit in gern, tut erz durch mich.>
si sprach:< herre, nu ezzet ga gern.>
er sprach:< ich wil iuch gewern.>
der wirt vuer die graven gie,
dier ouch des niht erlie.
si musten ezzen ander stat.
mit liebe er siv des erbat.
er gie hin wider vnd saz
zu seiner vrowen, mit der er az.
div saz ouch an dem tische da,
diu hohgelobt benigna.
der iunge chnape loys
der was gewueg an allen pris,
der trug in da zezen.
des wursten ougen mezzen
was gegen dem chinde emzichlich.
benigna dev tugentrich
nam des tougenlichen war,
daz er ofte blichte dar.
do da gaz was genuch,
di tische man do danne truc.
daz liezen si wol ane haz,
wan si lutzel heten gaz.
si trourten, wan ob den tische,
swie vil si wilprat vnd vische
heten, daz was in enwiht,
wan si heten sein gaz niht.
von grozzem iamer daz geschach.
der wirt zu dem graven sprach:
< ir herren, mir ist von herzen leit,
daz wizzet vuer die warheit,
daz ir beide so trourich sit.
wir suln trourich vertriben die zit
anders danne mit trouricheit.>
er hiez die altherren gemeit
mit im vnd mit der vrowen gan.
den fursten hiez er da bestan.
er sprach:< libev tohter min,
la dir in enpholhen sein.
er sol sprechen, waz er wil,
sein sei lutzel oder vil,
des antwurt im gezogenchlich.>
nu gie der wirt tugentrich
ouz der chemenaten dan.
nu rat an ein witzich man,
vnder disen lieben eben:
hie sitzet lib liebe neben
vnd erchennent sich doch niht.
hie hat liebe mit leide phliht.
weder vnder in wirser sei.
der eine ist gewizen vrei.
so weiz der ander vnd getar.
chundich man, nu ratet dar.
ich waen reht, als ich verstan,
ez hat michel mer der man
swaer vnd smerzen
an sinem senden herzen,
denne der vrowen waere,
diu bechande swere
vil an ir herzen truch,
des si da ninder gewuch,
want si hetz verlobt e.
daz tet ir von herzen we,
daz ir lieber man bei ir
saz vnd si ir gernden gier
niht getorst vol fiuren.
daz begunde si ruren
vnd ir herze swellen,
daz si ir trout gesellen
alsus bei ir sitzen lie,
daz si den torst getrosten nie.
si tet daran weislich.
do sprach der furste tugentrich
gegen ir vnd doch trage:
< vrowe, ob iuch min vrage
iht mueth, daz west ich gern,
oder sol ich vrage enbern?>
diu liebe ouz suzzem munde
antwurt an der stunde.
si sprach:< swes ir vraget mich,
swie dem ist, des antwurt ich.>
er sprach:< ist iv der wirt hie iht?>
< min vater, ich enlougens niht.>
< aber div vrowe, waz ist iv diu?>
< min muter vnd ist mir getriv.>
< was ist iv dirre iunge chneht?>
< min sun und ist mir reht.>
< lebt aber noch der vater sin?>
< ja viel, lieber herre mein.
er lebt, des getrov ich wol.>
dem vuersten wurden die ougen vol,
daz er vragen moht me.
im tet sein alter iamer we.
div vrowe ouch zehern began.
daz sah ir der sun wol an.
er sprach:< vrowe, waz wirret dir,
daz sag durch dine triwe mir.>
si sprach:< chint, mir wirret niht,
nieman mich besweret siht.>
daz chint sprach:< hat dir leit getan
dirre bartoht man,
des solt er sich wol mazzen.>
si sprach:< du solt daz lazzen.
mit ist von im dehein leit geschehen.>
< nu han ich doch wol gesehen,
du weinst vnd weint er ouch.
ich pin zwar niht ein gouch.>
der wirt zu disem chriege quam.
ir suzzen streit er vernam.
zu in er da nider saz.
er sprach:< sagt mir, waz ist daz,
waz wirret dir, tohter min.
mich chestigt der sun din.>
< ich pin vnschuldich dar an.
ich enweiz, waz ir hab getan
der bartoht herre.
ich stund her dan vil verre
vnd enweiz niht, waz si sprachen.
an in selben si sich rachen
mit weinen vnder in beiden.
daz begunde mir leiden
vnd was mir ouch swere.
du vragt ich si der mere,
waz ir waer geschehen.
des wolt si mir nie veriehen.
anders han ich niht getan.>
der wirt lachen des began.
er sprach:< ich wil disen streit
scheiden, wan ez ist slaffens zeit.
man sol vns ze trinchen tragen,
daz immer herren muge behagen,
wein, met vnd moras,
swelsh euch nu fuge baz,
herre, daz heizt ev bringen.
mit wiu ich iv geringen
moht iwern sweren mut,
daz tet ich, lieber herre, gut.>
der furste im danchte sere.
er sprach:< ir habt solch ere
an mir mit vollen getan,
des ich genuch ze danchen han.>
si trunchen vnd giengen zehant
da er sein inde gesinde vant.
daz vand er niht als ein gast.
deheiner dinge ist in gebrast,
des si haben solden
vnd me denne sie wolden
heten si den vollen da.
der wirt nam urloup von in sa.
zu in allen er do sprach:
< ir herren, ir sult haben gemach,
iglicher als sin herze stat.
daz ist min bet vnd ouch min rat.>
er gie zu belafloren wider
vnd saz lachende zu ir nider.
er sprach:< tochter, han ich war?>
< ia, lieber vater, du hast gar
mir min herze wider braht,
des mir doch ninder was gedaht.
du hast von sorgen mich genommen.
vater, ez ist von dir chomen.
nu tu genade an mir,
lieber vater, vnd endez schir.>
er sprach:< peit vntz morgen
vnd slaf. du solt niht sorgen.
wizze, daz ich ende also,
daz du da von must wesen vro.
du hast aber noch gelachet niht.
du enlachest, oder ez ist gar enwiht.>
si sprach:< billich ich lachen sol.
ich lache nu herzen wol.
ich lache gern, swenne du wil.
ich han da her getrouret vil.
daz sei nu verbazzen.
ich wil min trouren lazzen,
seit mir trouren ist gar benommen
vnd lachen ist widerchomen.>
si chust in vnd sprach also:
< ich wil lachen vnd wesen vro,
wan daz hast tu gemachet,
daz nu min herze lachet.>
er sprach:< des wil ich loben christ,
daz tu in solhen mute pist.
nu gesegen dich got, ich sag dir schir
gutiv mer, daz hab ouf mir.>
hinten morgen, da der tach erschein,
do wart der wirt des enein,
daz er zu dem cheiser reit.
dem wurden disiu mer geseit
von roboales munde.
der cheiser an der stunde
in gar willechlich enphie.
er sprach:< ez ist hie
grave maye ouz den der chriechen lant.
der hat mich zu eu gesant,
daz ir im mit genade helfich sit,
wan sin sache swerlich lit.
er hat sin wip, sin chindelin
erslagen vnd die muter sin.
da von ist im genaden not.
er waer lieber selbe tot.
daz han ich wol an im gesehen.>
do begunde der cheiser iehen:
< ich hilf im, swes ich mach durch dich.
der babest muz er horen mich.
wol ouf, wir sulen riten dar.>
< nu tut ewer ere gar,>
sus sprach der werde roboal.
man sagt den fursten uber al,
daz si mit dem cheiser riten.
daz taten si mit guten sitten.
der cheiser sprach:< daz peste
ist, dar wir sehen di geste.>
si sprachen alle:< daz ist gut.>
hin reit der cheiser hohgemut
vnd enphie den graven mayen wol,
als man lieben vrunden sol,
vnd dar nach alle die sinen.
er sprach:< ich laz hie schinen,
daz ir mir liebe geste sit.
ir muzet ledich werden enzit.
daz trou ich wol geschaffen,
min herren. die pfaffen
sullen ainen so werden man
mit ringer pues bestan
denn ainen posen, dz ist mein rat.
vmb disen fuersten es also stat,
das sein habent dreyssig lant frum.
so ich zuo dem bapst kum,
das ich im ewr sache gar
gesag, so muos er fur war
an ew genade began.
des will ich in nicht erlan.
wol auf, wir sullen reitten
vnd hie nicht lenger peitten.
er muos vns alle geweren,
durch ew, wes wir an in geren.>
hin rait der kaiser zehant,
da er den babst vant.
dem chomen zuhant dy maer,
das der kayser waer
vor seiner thur vnd gerte sein.
er gie dar vnd sprach:< herre mein,
seit got willichomen da her.
herre, was ist ewr ger?
das sult ir mich wissen lan.>
er sprach:< herre, der teurist man
ist her auf genad zuo ew kommen.
er hat in zorne den leib benommen
dem weib vnd dem kinde sein
vnd sein muoter, vater mein.
darumb tuot im entlaß.>
do sprach der bapst:< wisset das,
das dy sach so swaere ist,
das man in kurtzer frist
dauon nicht entpinden mag.
ir muost beleyben disen tag.
ich will darumbe haben rat,
wie es um die sache stat,
wie man in darumb puessen sol,
das sullen wir ew erwaren wol.>
do sprach der kayser allzehant:
< heyliger vater, nu biß gemant,
das du vber in erbarmest dich
vnd tuo genad an im durch mich.>
damit sy von danne giengen,
da sy genad emphiengen,
dahin da man zu messe sangk.
ire andacht was nicht da kranck.
do man den segen getet,
do fuoren sy essen an der stet.
der kayser all dy fuersten pat
ze hause:< des ist wol rat,>
sprach der eren veste
roboal,< mein geste
der enlaß ich ew nicht.
morgen es wol geschicht.
in ist ze essen wol berait.>
do sprach der kaiser:< es ist mir laid.
ir soltet mich wol lassen vor
dienen, herr senator.
ewr eren ist ze vil,
darumb ich euch sagen will:
sy sind durch trost zuo mir kommen
vnd han mich vmb sy angenomen.
das lat mit ewren hulden sein,
hoch gelobter herre mein.>
er sprach:< ich will dir in lassen
vnd will mich zorns massen.>
damit rait der kayser hin.
roboal der rait mit in
zuo seinem hause willicleich.
da dy helden tugentreich
zu der herberge chomen,
die roß die knecht nomen.
der werde fuerst roboal
furet den herren in den sal
vnd satzt sy nach iren rechten,
ritter vnd auch knechte.
diß drey furt er wider
vnd satzt sy all zuo ir nider
in die kemnaten,
als es was geraten.
den fuersten bey der frowen
muost man sitzend schowen.
die zwen grauen gegen in
sassen. diser dreyer syn
stuond vil nahent gleich enain.
die frawe do dy augen schain
nicht als sam ain fromder weib.
die truog so wunnecleichen leib,
das sy dauon erschrachten.
die drey nie erlachten.
roboal vnd benigna
sassen an dem tisch ouch da.
dise drew wol wessten,
was den dreyen gesten
was vnd sagten sein niht.
die zway man pei einander sicht
sitzen in der maß als ee.
den was hertzenleichen we
paide vnd doch vngeleich.
beaflor dy tugentreich
hett nicht laid wan dz sy sach
an irem leib den vngemach
den er so pitterleich truog.
dauon sy iamers het genuog.
es tet ir an im so we,
das sy sich gram, doch het er me
iamers vnd hertzen not
vmb seines lieben weybes tot,
die noch lebentig bey im saß.
der anschow im fuogte das,
das er nicht essen mochte,
das im doch nicht tochte.
benigna die vil raine
sprach in die gemaine:
< ir herren, ir sult essen
vnd ewres laides vergessen.
ich scham mich, dz ir sitzet so
an esset. ich mach ew schire fro.
wie seit ir also verzagt?
mir hat mein wirt von ew gesagt,
das ir hoch herren seit
vnd habt so iamerleich dy zeit
pey vns all hie vertriben,
dz wir freuden los sein beliben.
durch vnsren willen gehabt ew wol.
nieman lannge trouwren sol.
es macht hertz vnd leib entwicht.
tochter, du entsprichest nicht.
noet den gesellen dein
vnd haiß in fro durch dich sein.
des sol er geweren dich.>
< ich pat in geren, tuot er es durch mich,>
sprach beaflor die gute.
< enthaltet ewren muote.
esset vnd weset durch mich fro.>
< gern, fraw, ich tun also.
was ir gepietet, das tun ich.>
benigna sprach:< so sullen mich
die zwen herren geweren,
das sy froelich essen gerne.>
sy sprachen:< fraw, dz sey geschehen,
wann wir nie haben gesehen
wirt vnd hawsfrawen so gleich
gemuot vnd so willicleich,
als wir an disen stunden
an ew paiden haben funden.>
loys der iunge knabe kluog
in da aber zessen truog.
den sach der fuerst gerne an.
roboal der werde man
hett in auf ere wol gezogen
vnd was an zuchten nicht betrogen.
do sy da gaß hetten,
do raumbten sy dy kemnaten
die gesste all ze hannde.
beafloren was annde,
das sy nicht lennger solte sein
pey im, das was irs hertzen pein.
graf may mit dem kinde
gie zuo seinem gesinde.
den knaben furet er an der hand.
da er sy mit zuchten vand
vnd auch mit grossem vollen.
das maere was erhollen
in der stat vberall,
wie der werde roboal
diser geste phlage.
an falschait der trage
pey seinen gesten belaib.
den tag er in allen vertraib
als er pesst kunde.
er vertraib in die stunde
mit zablen vnd mit maeren.
er begund in bewaeren,
das er in den willen truog.
man gab in alles des genuog,
des sy haben sollten.
wes sy beginnen wollten.
des began er auch mit in.
suss traib er auch dy weil hin,
vntz es auf den abent kam
vnd das man dy vesper vernam.
da was da essen berait
nach des wirtes gewonhait.
vuort er aber dy drei
vnd benigna sein amei
hin in dy kemnaten.
die funden sy beraten
michels paß dann vor.
die tugentreich beaflor
aber an dem tisch saß.
die sues des nicht vergaß,
do der fuerst in einegie,
mit zuchten sy in emphie.
er saß aber zuo ir nider
an sein alte stat wider.
die fraw im fuerschnaid dz prot,
die er doch puest fuerden tod.
es was in paiden ain smertzen,
das dise verainten hertzen,
die die mynne hett enain
so beslossen vnnder in zwain,
das ett ietweders syn
nicht anders gerte wan dahin,
alldar da das andere was.
es was ein wunder, das er genaß,
so sere so sy waren
verstrickt in iren iaren
mit lieb vnd mit muote.
all hie die suesse guote
bey irem lieben wiret saß.
das sy im nichte sagte das!
awe, nu spricht manig man,
sy hab gar vbel getan,
das sy im senen vngemach
den sy mit iamer an im sach
nicht wennden wolte.
nain zware, sy ensollte.
er ist nicht weyse, wer dz gicht,
von dem ist gewissen nicht,
wie es vmb gelbe stat.
gelbe vert in eren phat.
wer sein gelbe behaltet wol,
pilleich man den loben sol.
im get ab an fruemkait,
wer ain verlogen mund trait.
der reiche man an synne tobt,
der nicht behalt, das er gelobt.
dardurch dy fraw bewart sich.
sy gedacht offt:< solt ich
dich kuenden lieber herr,
das ich dir nicht bin verr?
des mag laider nicht gesein.
ich muos das gelbe mein
daran doch behallten.
freunt got muos dein wallten.>
so sprach sy in irem hertzen.
< ich waiß wol vnsern schmertzen.
das wenndet meinn vater, wenn der wil.
mich duncket sein ze vil.
vns ist dy weyll gar zuo langk.>
der wirt betracht iren gedangk.
er hieß dy tisch von dannen tragen.
er sprach:< ir heren, ir sult nicht clagen.
morgen so nymbt ennde gar
ewre dingk, das wisset fuer war.>
er sprach zuo dem fursten:< herre guot,
auff we, ew treybet ewr muot.
das sollt ir lieber herre mein,
alles tuon, wann das muos sein.
wellet ir lennger hinne wesen,
ich laß ew mein tochter lesen,
wellich maere ir wolt in franzeis.
mein tochter ist so gar kurteis,
vnd wolt ir zablen mit ir,
das kan sy wol, dz habt auf mir.
sy tuot, was ir wollet,
ob sy sich zu ew gesellet.>
den wirt verstund der fuerste nicht,
wie er es mainte vmb dy phlicht
vnd umb die gesellschaft.
das die mynne trewe haft
het in so gepunden,
das was im auf den stunden
vnd im doch dannckte sere.
er sprach:< so manig ere
als ir mir habt gepoten hie,
die wort chainem manne nie
erpoten mer so voellichleich.
vd solt mir dienen dz reich,
ich moecht sein kawm gedancken ew.>
dz er im was so getrew,
dz west er nicht, von we dz kam.
die grafen ped er zu im nam
vnd gie von im vnd ließ sy da.
dauon wart er doch nicht gra.
benigna von in auch gie.
ir tochter sy dem ritter lie
vnd sprach zuo in paiden so:
< spilt miteinander vnd seit fro.>
sy was an angst ir eren gar,
das davon icht gewar.
dauon liessen syß an seine wal.
beaflor dy liecht gemal
sach in mit freundes augen an.
der arm ellende man
obacht ir augen plicke
nicht, die sy tet so dicke.
sy sprach:< herre, wes ir gert,
ds seitt ir von mir gewert.
wellt ir spilen oder lesen,
des sol ich ew gehorsam wesen.
mein vater mir das gepot.>
er sprach:< vns ist des vnnot.
nu sagt durch ewr guote mir,
was das beteut, fraw, dz ir
so staet in disem gadem seyt.>
< das tun ich, herre, wann dy zeit,
die ir seit meins vater gast.>
< so bin ich ewr freunde last.>
so sprach der fuerst hochgeporen:
< das mag ein wol an mich sein zoren.>
sy sprach:< herre nein, es zwar,
ir seit daran vnschuldig gar.>
ir wechselred was manigfalt.
sy wurden paide rede walt,
do sy so haimleich waren.
gar minnicleich geparen
begunden sy mit wortten.
an einander sy gerne hortten.
vberlang der wirt zuo in gie.
do sassen sy noch redent hie.
er sprach:< wir sullen slaffen faren.>
< ihesus christ muos ew bewaren,>
der fuerst zu der frawen sprach.
sy danckt im ser vnd sach im nach
vnntz fuerdy kemnate.
< herre, nu wert zuo rate,>
sprach der wirt dem gaste zuo:
<( der kayser chumbt morgen fruo)
wie wir also zuo hofe kommen,
das ew die puos werd benomen.>
er sprach:< das muos an ew stan.
was mir gnade wirt getan,
das kompt alles von ew dar>
< ir wert morgen ledig gar,>
sprach der wirt,< dz habt auf mir.
nu hin pald vnd pringet schir
morass vnd wein,>
sprach er hintz dem iunckherren sein.
pey seinen gessten er do saß
ain luetzel auf den abent paß.
do nam er vrlaub ze hand
vnd gie, do er dy tochter fand.
er sprach:< suesse beaflor,
stet es nu paß oder vor?>
lachent sy zuo im sprach:
< vater, all mein vngemach
den macht du wenden, wan du wil.
du machest sein aber gar zuo vil.
du solt es kurzer machen.>
der vater begund lachen.
< du wirdest morgen dauon pracht.
tochter, got geb dir guot nacht.>
des morgens fruo do kom geritten
der kaiser, des hetten gepitten
dy gest vnd auch roboal.
der kayser groest sy vberal.
< wol dan, wir sullen reitten,>
sprach er,< mich muot dz peitten,
das ir so lang hie tuot.>
des danckt im der fuerst gut.
do sy komen an den sal,
den kayser nam do der roboal
vnd sprach:< ich will ew maere sagen,
das ew wol mus behagen.
wir sein hie vor des baptes thuer.
er will auch zuo vns her fuer.
er muos nach vnserem willen leben.
woelt ir dz potenprot mir geben?
ich zaig ew ewren tochterman.>
< das pesste clainat, dz ich han,>
sprach der kayser,< gib ich dir,
zaigest du in rechte mir.>
er sprach:< graf may der dort stat.>
der kayser sprach:< darumb er lat
mir hervor leib vnd leben.
den leib muos er darumb geben,
hat er ermort dy tochter mein,
darumb geit er dz haubt sein.>
das was ain iammerlich geschicht.
nu wesst der arm herre nicht,
das im so nahent was der tot.
graf may ist aber in grosser not.
roboal sprach:< ir suelt ee
vernemen, wie es darumb ste
vnd suellt ew nicht vergahen.
er will sich got nicht nahen
der sollich gouch begat.
nu wie ob sy vom tot erstat,
die vnns lang tot ist gewesen?
mag er aber dann genesen?
nu machet guot dz potenprot.
wisset, sy lebt, die vns ist tot.>
er sprach:< vnd lebt dy tochter mein,
so sey zuo potenprot dein
alles des du an mich gerst.
ob du sy mich zesehen gewerst.>
< wisset, das ich sy pringe,
ee das man hewt gesinge.>
er begund im haimlich veriehen,
wie es alles was geschehen.
er sprach:< nu get, gruesset in,
so will ich nach ir faren hin.>
der kayser lief an in zehant
vnd zuckt in zuo im pey der hant.
er sprach:< nu seit got wilchommen,
ich han all hie von ew vernommen,
das ir seit meiner tochter man.>
< durch got, den spot sullet ir lan,>
so sprach der graf may,
< wan ich vnsaeliger lay
an meiner frawen schuldig pin.>
do sprach der keyser:< dz tuot hin.
mein tochter, ewr weib, lebt noch
vnd habt ir mit ir gaß iedoch,
die weill ir hie gewesen seit.>
< wol mich der freuden werden zeit,>
sprach er. gar hoch er aufsprang,
das das hauß erclang
vnd lief an roboaln
vnd kust in zuo tausent maln
an derselben stund
an wang, an augen vnd an mund.
sich huob ein wunnecleich schal
von den rittern vberal.
sy frewdten sich sein alle
vnd sprachen do mit schalle:
< wol auff, wir sullen varen gegen ir.>
die ritter waren all schir
mit rossen vnd mit schillten komen.
do sy das maere hetten vernomen,
sich huob ain grosser buhurt.
wem nicht was da wol gegurt,
der mocht sich vallens wol bewegen.
sy begunden herttes buhurtz pflegen.
auf ritterschaft stuond ir ger.
roboal fuer gegen in her
mit der edlen suessen frawn,
die sy da wolten schawen.
da sy sew verrest sahen,
gar hurtticleich sy iahen:
< vuort gegen ir mit hurte gros.>
sy muossten manigen swinden stoß
leyden da nach ritters sitten.
manig pain wart ausgeriten.
sy schrien all:< weicha weich!
hie reitt dy kayserin reich,
beaflor dy klare,
die ie was zware,
der tugent kuniginne.
ir leib, ir hertz, ir sinne
sy pot ie auff tugent.
wir komen zuo vnser tugent,
seit sy vnns ist chommen wider.
nu legen wir alles trowren nider.>
der buhurt so hertte wart,
das sy nicht mocht dy durchfart
gehaben von dem gedrennge.
der weg war gar ennge.
do rait ir der senator
schon mit seinen rittern vor.
er macht das gedrenge weit.
do troung man sy all dy zeitt,
die weill sy bey den rittern was,
vntz sy chom auf das palaß.
vil chom ward da vermitten,
das sy nicht ward nider geritten.
do sy auf das palas kam
vnd der graf may vernam,
das sein fraw zuo im gie,
so minnicleichs emphahen nie
von zwain lieben geschach,
als man von in paiden sach.
der kayser emphieng sy wol.
dem ward hertz vnd augen vol
von irem anplicke.
er gedachte vil dicke:
< owe, was dir ie gewar,
das ist von mir komen dar.>
der bapst kom auch gegangen.
wie es was erganngen,
das wart im wol kunt getan.
er emphie die frawen vnd iren man
wol vnd wirdicleiche
vnd auch den kayser reiche.
die fuersten vnd dy herren gar
emphie er vnd segent dar.
der kayser all zehannde
nach allen den fuersten sande,
nach bischofen, nach cardinaln.
er wolt nicht entwaln.
er wolt in allen machen kunt,
wie es vmb ditz dingk stund
zwischen im vnd der tochter sein.
er sprouch haimleich:< vater mein,
ich vergich dir offennleich
vnd allen den fuersten, die dz reich
an windet mit trewen:
die sol hewt rewen
mein vebermaessig missetat.
was mein tochter erlitten hat,
das ist alles von mir komen.
ich wolt ir keusch ir haben benommen
wider vaeterleich sitte.
do gie sy mir mit list mite,
vntz das sy mir des doch engie,
das ich sy zal da erlie.
ich wolt es aber getan.
darumb sy mir von hinnen entran.
den vngemach led sy von mir.
des gib ich mich schuldig dir.>
er begund in allen iehen
wie es alles was geschehen.
er sprach:< herre aidam, nu wolher.
ir herren, nu hoert mein ger.
die chron will ich nu aufgeben
vnd das reich, vnd will leben
fuerpaß als ain petlaere.
mir ist leyb vnd guot vnmaere.
ich will nicht anders werben,
wann in der pues ersterben.
hailiger vater, was du mir
gepeutest, dz will ich dir
gehorsam wesen ymmer.>
< des geschicht nym mer,>
sprach do seiner tochter man.
< ir sult gar dise red lan,
wann es nymmer geschicht.
wir gestatten ew sein nicht.>
vnder die fues er im viel.
das wasser im aus den augen wiel.
manig aug ward da naß.
die waintten alle vmbe das.
der kaiser sprach:< dz ist an not.
ich will bey namen vntz in den tot
puessen. da chom ich nicht ab.
herr babst, nu nembt ewren stab.
weyhet disen piderben man.
ich wan, des reiches im yeman gan
vnd fragt dy fuersten alle.>
sy antwurten mit schalle
dem bapst alle gleiche:
< seint vnser herre dem reiche
sich entsagt vnd dauon strebt,
so wissen wir nyemt der nu lebt,
dem wir des reiches gunnen paß,
dann disem herren, wisset das,
durch vnnser werden frawen,
die wir alle hie schawen,
die ist des hohen kaysers kind.
sy haben lieb all, die hie sind.>
der bapst hieß dar schone
bringen zepter vnd krone
vnd weicht disen fuersten sa.
sich huob ain newe freud da.
der bapst seinen gotten nam
vnd weicht sy als ir gezam
allda zuo kaiserinne.
roboal mit sinne
schuof selb vmb dy hochzeit.
das liessent dy fuersten ane neit.
der bapst zuo der messe graiff.
der frawen ir vngemach entslauff.
die kamerer an den stunden
ires ambtes vnderwunden
vnd roumbten der frowen vntz auf den sedel,
da sy satzten dy frawen edel
vnd zuo ir den kayser hochgemuot.
die messe sang der bapst guot.
das muenster was gar frawen vol.
die hetten sich geklaidet wol
durch beafloren, dy kayserinne.
man sach da manigen liechten schine
von maniger schoner frawen scheine,
die man da mochte schowen.
do dy meß ain ende hett
vnd der bapst den segen getet,
do gie der kaiser fuerin zehant
vnd fuort dy kayserin an der hant.
sy paten in gar innercleich:
< herre vater, genaden reich,
geruocht vns hewt geweren,
des wir paid an evch geren.>
der bapst sprach:< ich tuon es gerne,
ich mag ew heut nicht geweren.>
< so suolt ir mit vns essen.
das wirt nicht vergessen,
vnd all dy cardinal mit ew,
das sy vnns raten vmb dew,
wie wir meinem herren also
getaten, das er icht vnfro
ymmer mer waere.
es ist vns allen zeschwaere,
sol er alsus pei vnns gan
als ein arm pethelman.>
die fuersten er all ze howe pat
vnd dy frawen von der stat.
gegen der thuere was groß drang.
manig ritter auf sein ors sprang.
die buhurtierens hetten muot,
durch dy werden frawen guot.
der kayser vnd dy kayserin
do die gegen der tuer hin
auß dem muenster giengen,
die fuersten sy empfiengen
mit herttem buhurtieren.
dy frawen condowiren
dy ritter muosten all do,
zu fuessen sten vnd sluogen so
die buhurtierer hoher paß,
vntz ietlich frawe auf gesaß.
danoch der kayser stille stuond.
er tet, als die piderben tuont.
er lie sy alle reitten vor
vnd rait er nach vnd beaflor.
tampanien vnd pusowen schal
wunder da vor in erhal.
aller hannde saitten spil
horet man do vor in vil.
pey den frawen vidler ritten.
die ritter tatten nach ritters sitten.
sy teten in selben vnd den rossen we.
mit buhurtiren manig e
wolt sein frawen sehen
dann sein gesellen. dz muos geschehen.
der annder das behuote,
gedacht er in seinem muote,
der daucht sich als schnell als er.
suß kriegte maniges ritters ger.
des ward entrennet manig knie,
yensen dort, iensen hie.
sust riten sy vntz auf den hof.
der babst vnd manig bischof
waren vor in ze hofe komen.
in allen was gesidel genomen
yeglichem nach seiner art.
die hochtzeit so vollenndet wart,
das es in allen wol behagt
vnd noch hewte dauon sagt.
wes man zuo hochtzeit sol
beginnen, das gescach da wol
mit vollen erleiche.
den herrn geleichen
hie tanntzten die frawen.
do mocht man dort schowen
kurtzweyl maniger hannden.
do waren von manigen landen
ritter werde gesste
maniger newer schillt da geleste,
die zu stucken wurden geritten.
die ritter arbait da litten.
durch dy rainen suessen weyb
ward da mued manigs ritters leib.
vnd wem man geben solde,
dere gab emphahen wolte,
den ward allen hoch gegeben.
man sach da nur froelich leben.
es ward da kaum hochzeitt
nie gesehen vor noch seitt,
die so wol verenndet ward.
der kayser hieß do seinen part
scheren durch die frawen sein,
durch beafloren, dy kayserin.
was dy zway frewden hetten,
oder was sy paide teten,
das ist, das ich versweigen wil.
sy hetten paide freuden vil.
was sol des maere sein, sy waren fro.
er sant nach den fuersten do.
gar schier sy alle chomen
ze hant, do syß vernomen.
er sprach:< ir herren, nu ratet an,
was das pesste sey getan
vnd wie wir richten dz reich,
das es stee gar fridleich.>
sy sprachen:< dz muos vnns allen
herren wol gefallen
vnd ist nu das pesste.>
der kayser do dy gesste
vertigt alle schone,
als wol gezam der krone.
die kriechen er wider ze lande
haim mit keren sannde.
die sprachen:< ir suolt vns gewern,
herre, des wir an ew geren.
wir geren zuo haubtmann ewren sune,
den sult ir lassen mit vnns.
der ist vnnser rechter herre.>
die fraw sprach:< so verre
laß in noch von mir nicht.
er ist zuo haubtman noch entwicht.
cornelio vnd enfraiden
den sult ir warten paiden
an seiner stat, dz gepieten wir ew,
wann die pede sind getrew.>
sy vrlaubten sich vnd fuoren hin.
gar groesleich gaben sy in.
der kayser do ze hannde
nach roboal sannde
vnd sprach:< roboal, kumm her.
wisse, du muost sein vnser mer
gewaltig sein alles, des ich han,
wann du hast mir so wol getan
an der lieben frawen mein.
du muost vnnser vater sein
ymmer mer, die weyll wir leben.
du solt leyhen vnd geben,
wem du wilt, das hab gewalt.
du hast tugent manigfalt
an vnns paiden er gezaiget,
des man dir ymmer dancken sol.
wir sullen vns gehaben wol.>
der kayser sich do vnderwant
gerichtes vber alle lant.
er schuof in allem dem reiche
das man so fridleiche
fuor auf vnd ze tal.
das maere vber alle landt erhal.
er ward guot richter
vnd darzuo freudenper.
er liebt sich wol den leutten.
darumb so muost in treutten
sein hertzeliebe frawe.
als in des maien towe
leicht die rote rose,
suss leucht die suesse lose,
die in ergetzen kunde
mit lob zuo aller stunde.
was im laides ie gewar,
das hett nu ein ennde gar.
sy lebten so liebleichen
vnd ouch so tugentleichen,
das in nach disem krancken leben
die ewig freud ward gegeben.
des sei gelobt der ewig crist
der aller tugent ein vrsprung ist.