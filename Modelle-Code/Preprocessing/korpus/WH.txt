ane valsch du reiner,
du dri unt doch einer,
schepfaere über alle geschaft,
ane urhap din staetiu kraft
an ende ouch belibet.
ob diu von mir vertribet
gedanke die gar vlüstic sint,
so bistu vater unt bin ich kint.
hoch edel ob aller edelkeit,
la diner tugende wesen leit,
da kere dine erbarme zuo,
swa ich, herre, an dir missetuo.
laz, herre, mich niht übersehen
swaz mir saelden ist geschehen
und endeloser wünne.
din kint und din künne
bin ich bescheidenliche,
ich arm und du vil riche.
din mennischeit mir sippe git
diner gotheit mich ane strit
der pater noster nennet
zeinem kinde erkennet.
so git der touf mir einen trost
der mich zwivels hat erlost:
ich han gelouphaften sin
daz ich din genanne bin,
wisheit ob allen listen,
du bist christ, so bin ich kristen.
diner hoehe und diner breite,
diner tiefen antreite
wart nie gezilt anz ende.
ouch loufet in diner hende
der siben sterne gahen,
daz si den himel wider vahen.
luft wazzer viur und erde
wont in dinem werde.
ze dinem gebot ez allez stet,
da wilt unt zam mit umbe get.
ouch hat din götlichiu maht
den liehten tac, die trüeben naht
gezilt und underscheiden
mit der sunnen louft in beiden.
niemer wirt, nie wart din ebenmaz.
al der steine kraft, der würze waz
hastu bekant unz an den ort.
der rehten schrift don und wort
din geist hat gesterket.
min sin dich kreftec merket.
swaz an den buochen stet geschriben,
des bin ich künstelos beliben.
niht anders ich geleret bin:
wan han ich kunst, die git mir sin.
diu helfe diner güete
sende in min gemüete
unlosen sin so wise,
der in dinen namen geprise
einen riter der din nie vergaz.
swenn er gediende dinen haz
mit sündehaften dingen,
din erbarme kunde in bringen
an diu werc daz sin manheit
dinen hulden wandels was bereit.
din helfe in dicke brahte uz not.
er liez en wage iewedern tot,
der sele und des libes,
durh minne eines wibes
er dicke herzenot gewan.
lantgrave von duringen herman
tet mir diz maere von im bekant.
er ist en franzoys genant
kuns gwillams de orangis.
ieslich riter si gewis,
swer siner helfe in angest gert,
daz er der niemer wirt entwert,
ern sage die selben not vor gote.
der unverzagete werde bote,
der erkennet riter kumber gar.
er was selbe dicke harnaschvar.
den stric bekande wol sin hant,
der den helm ufz houbet bant
gein sins verhes koste.
er was ein zil der tjoste:
bi vienden man in dicke sach.
der schilt von arde was sin dach.
man hoeret in franchriche jehen
swer sin geslehte kunde spehen,
daz stüende über al ir riche
der vürsten kraft geliche.
sine mage warn die hoehsten ie.
ane den keiser karlen nie
so werder franzoys wart erborn:
da vür was und ist sin pris erkorn.
du hast und hetest werdekeit,
helfaere, do din kiusche erstreit
mit diemüete vor der hoehsten hant
daz si dir helfe tet erkant.
helfaere, hilf in und ouch mir,
die helfe wol getruwent dir,
sit uns diu waren maere
sagent daz du vürste waere
hien erde: als bist ouch dort.
din güete enphahe miniu wort,
herre sanct willehalm.
mines sündehaften mundes galm
din heilikeit an schriet:
sit daz du bist gevriet
vor allen hellebanden,
so bevoget ouch mich vor schanden.
ich wolfram von eschenbach,
swaz ich von parzival gesprach,
des sin aventiure mich wiste,
etslich man daz priste.
ir was ouch vil, diez smaehten
unde baz ir rede waehten.
gan mir got so vil der tage,
so sag ich minne und ander klage,
der mit triuwen pflac wip und man
sit jesus in den jordan
durh toufe wart gestozen.
unsanfte mac genozen
diutscher rede deheine
dirre die ich nu meine,
ir letze und ir beginnen.
swer werdekeit wil minnen,
der lat dise aventiure
in sinem huse ze viure:
diu vert hie mit den gesten.
franzoyser die besten
hant ir des die volge lan,
daz süezer rede wart nie getan
mit wirde und ouch mit warheit.
underswanc noch underreit
valschete dise rede nie;
des jehent si dort, nu hoert se ouch hie.
diz maere ist war, doch wunderlich.
von narbon der grave heimrich
alle sine süne verstiez,
daz er in bürge noch huobe liez,
noch der erde dehein sin richeit.
ein sin man bi im so vil gestreit,
unz er den lip bi im verlos:
des kint er zeinem sune erkos.
er het ouch den selben knaben
durh triuwe uz der toufe erhaben.
er bat sine süne keren -
und selbe ir richeit meren -
in diu lant swa si möhten.
ob si ze dienste iht töhten,
stieze in diu saelde rehtiu zil,
si erwurben riches lones vil.
< welt ir urborn den lip,
hohen lon hant werdiu wip.
ir vindet ouch etswa den man
der wol dienstes lonen kan
mit lehen und mit guote.
ze wiben nach hohem muote
sult ir die sinne rihten
und an ir helfe phlihten.
der keiser karl hat vil tugent:
iuwer starken libe, iuwer schoene jugent,
die antwurt an sin gebot.
des muoz in wenden hohiu not,
ern riche iuch immer mere:
sin hof hat iuwer ere.
dem sult ir dienstes sin bereit;
er erkennet wol iuwer edelkeit.>
diz was sin wille und des bater.
sus schieden si sich von dem vater.
lat mich die helde iu nennen,
daz ir geruochet si erkennen.
daz eine was gwillams,
daz ander bertrams.
sus was genant sin dritter sun:
der clare süeze buovun.
heimrich hiez der vierde,
des tugent vil lande zierde.
ernalt und bernart,
die muosen an die selben vart.
der sibende, der hiez gybert:
der was ouch höfsch und wert.
wie vil si sorgen dolten,
und waz si ouch vreude erholten,
und wie ir manlichiu kunst
wibe minne und herzen gunst
mit riterschefte bejageten,
und dicke also betageten
daz mans in hohem prise sach!
selten senftekeit, groz ungemach
wart den helden sit bekant.
durh pris si waren uz gesant.
umb der andern dienst und umb ir varn
wil ich nu mine rede sparn,
unde grifen an den einen
den diu aventiure wil meinen:
willalm der selbe hiez.
ouwe daz man den niht liez
bi sins vater erbe!
swenn der nu verderbe,
da lit doch mer sünden an
denne almuosens dort gewan
an sinem toten heimrich.
ich waene ez wigt ungelich.
ir habt daz e wol vernomen
es endarf iu nu niht maere komen,
wie ez mit dienste sich gezoch,
des manec hohez herze vreude vloch.
arabeln willalm erwarp,
darumbe unschuldic volc erstarp.
diu minne im leiste und e gehiez,
gyburc si sich toufen liez.
waz hers des mit tode engalt!
ir man, der künic tybalt,
minnen vlust an ir klagete:
uz vreude in sorge jagete
mit kraft daz herze sinen lip.
er klagete ere und wip,
da zuo bürge und lant.
sin klage mit jamer wart bekant
unz an die uzern india.
provenze her und ouch da
gewan sit jamers künde.
des mers vluot der ünde
mac so manige niht getragen,
als liute drumbe wart erslagen.
nu wuohs der sorge ir richeit,
da vreude urbor e was bereit.
diu wart mit rehten jamers siten
also getret und überriten:
von gelücke si daz namen,
hant vreude noch den samen
der franzoyser künne.
der heidenschefte wünne
ouch von jamers kraft verdarp.
der marcgrave willalm erwarp
des er vür hohe saelde jach.
swaz da enzwischen bedenthalp geschach,
des geswig ich von in beiden,
den getouften und den heiden,
und sage des hers überker.
daz brahte der künic terramer
uf dem mer zeinen stunden
in kielen und in treimunden,
in urssieren und in kocken.
swer sich daz an wil zocken,
er habe groezer her gesehen,
daz ist im selten sit geschehen.
mage und man het er gebeten.
sinem liebisten got mahmeten
und andern goten sinen,
den liez er dicke erschinen
mit opfer mange ere,
und klagete in ouch vil sere
von arabeln, diu sich gyburc
nande, und diu mit toufe kurc
was manigen ougen worden
durh kristenlichen orden,
diu edel küniginne.
durh liebes vriundes minne
und durh minne von der hoehsten hant
was kristen leben an ir bekant.
terramer was ir vater.
arofeln, sinen bruoder, bater,
und den starken halzebier.
die zwene manec urssier
in sine helfe brahten.
wol si des gedahten:
terramers richeit
was kreftic, wit und breit,
und daz ander künige ir krone
durh manneschaft ze lone
von siner hende enpfiengen,
die dienst gein im begiengen.
die vürsten uz sime riche,
die vuoren kreftecliche,
den erz gebieten wolde.
ouch streich nach sinem solde
vil manec werlicher man.
wie manec tusent er gewan
der werden sarrazine!
die man hiez die sine,
die prüef ich alsus mit der zal:
er bedacte berge und tal,
do man komen sach den werden
uz den schiffen uf die erden
durh den künic tybalt,
des manec getoufter man engalt,
ze alitschanz uf den plan.
da wart sölhiu riterschaft getan,
sol man ir geben rehtez wort,
diu mac vür war wol heizen mort.
swa man sluoc od stach,
swaz ich e davon gesprach,
daz wart naher wol gelendet
denne mit dem tode gendet:
diz engiltet niht wan sterben
und an vreuden verderben.
man nam da wenic sicherheit,
swer den andern überstreit,
den man doch tiure het erlost.
diz was ze beder site ir trost,
niht wan manlichiu wer.
des künic terramers her
und die willalms mage,
die liezen vaste en wage
beidiu vinden und vlust.
do riet sin manlich gelust
dem werden künige tybalt
daz er reit mit gewalt
nach minne und nach dem lande:
sine vlust und sine schande
wold er gerne rechen.
waz mac ich mer nu sprechen,
wan daz sin sweher terramer
im brahte manegen künec her,
riche und manlich erkant?
mahmet und tervagant
wurden dicke an geschrit,
e daz ergienge dirre strit.
terramer unvuoget,
daz in dez niht genuoget,
des sine tohter duhte vil.
bescheidenlich ich sprechen wil,
swen min kint ze vriunde kür,
ungerne ich den ze vriunt verlür.
willelm ehkurneys
was so wert ein franzeys,
des noch bedörfte wol ein wip,
ob sie also kürlichen lip
durh minne braehte in ir gebot.
sin sweher hazzete in an not.
ez muoz nu walzen alz ez mac:
etswenne ouch hohes muotes tac
mit vreuden kumft sit erschein.
terramer wart des enein,
uf alitschanz er kerte,
da strit sin her gelerte
des er nimmer mer wart vro.
wie tet der wise man also?
si waren im sippe al geliche,
willelm der lobes riche
und tybalt, arabeln man,
durh den er herzeser gewan
vor jamer nach dem bruoder sin
und mangen werden sarrazin
dem tode ergap ze zinse.
ein herze daz von vlinse
ime donre gewahsen waere,
daz müeten disiu maere.
uf daz velt alyscanz
kom manec niuwer schilt al ganz,
der dürkel wart von strite.
der breite und ouch der wite
bedorfte terramers her,
do si uz den schiffen von dem mer
ieslicher reit zuo siner schar,
der er durh riterschaft nam war.
e man sluoc ode stach,
da was von businen krach
und ouch von maneger tambur.
gyburge süeze wart in sur,
den heiden und der kristenheit.
nu muoz ich guoter liute leit
künden mit der waren sage,
an ir urteillichem tage.
uf alischanz erzeiget wart
gegen terramers übervart,
daz man sach mit manlicher wer
des marchgraven willelms her,
die hant vol als er mohte han.
si hetenz ungerne lan:
ein teil sines künnes was im komen,
und ouch die heten genomen
starkiu dienst von siner hant,
an den er niht wan triuwe vant.
da reit sinem vanen bi
witschart und gerart von blavi,
und der pfalnzgrave bertram,
der nie zagheit genam
under brust inz herze sin
daz wart uf alitschanz wol schin;
und der clare vivians:
ich waere immer mer ein gans
an wizzenlichen triuwen,
ob mich der niht solde riuwen.
ouwe daz siniu jungen jar
ane mundes granhar
mit tode namen ende!
von hoher vreude ellende
wart dar under sin geslehte:
daz taten die mit rehte.
ey heimrich von narbon,
dines sunes dienst jamers lon
durh gyburge minne enphienc.
swaz si genade an im begienc,
diu wart vergolten tiure,
also daz diu gehiure
ouch wiplicher sorgen pflac.
uf erde ein vlüsteclicher tac
und himels niuwe sunderglast
erschein, do manec werder gast
mit engelen in den himel vlouc.
ir saelekeit si wenic trouc,
die durh willelm nu striten
und die mit manlichen siten
komen. lat ir nennen mer.
ist werdekeit von prise her
und ist der pris diu werdekeit,
der zweir ist einez wol so breit,
davon gelücke wirdet ganz.
der burgunjoys gwigrimanz
und des marcraven swester kint
myle, die zwene vürsten sint
ze orangis komen in.
der werden sol da mer noch sin:
ich meine den claren jozeranz
und huwesen von meilanz.
die viere heten hie den pris
und sint nu dort in dem pardis.
ey gyburc, süeze wip,
mit schaden erarnet wart din lip.
gaudins der brune kom ouch dar,
und giblins mit dem blanken har,
und ouch von tolus gaudiers,
und hunas von sanctes. ob ir mirs
geloubet, so wil ich zieren
diz maere mit den vieren.
die heten ob dem wunsches zil
der hohen werdekeit so vil:
swer prises da daz minner truoc
under in, es het iedoch genuoc
von drin landen al diu diet.
der tac diu wip von vreuden schiet,
ob si minne erkanden:
ich meine die dar sanden
ir vreuden schilt vür riuwe.
ist minne wariu triuwe,
so erwarp da manges heldes tot
den wiben da heime jamers not.
ich enmac niht gar benennen sie,
die dem marcraven hie
komen werliche.
der arme und der riche
sint bede in die zal benant:
vür zweinzec tusent si bekant
waren, do si sich scharten,
die heiden wenic sparten.
provenzal und burgunjoys
und der rehten franzoys
het er gehabt gerne mer,
do reit der schadehaften ker
der marchgrave unverzagt.
sus wart mir von im gesagt.
wie er die heiden ligen sach?
under manegem samites dach,
under manegem pfelle lieht gemal.
innerhalp von zendal
waren ir hütte und ir gezelt
ze alitschanz uf daz velt
geslagen mit seilen sidin.
ir banier gaben schin
von tiuren vremdeclichen sniten
nach der gamane siten.
der schein da sölh wunder,
an wahs enkan besunder
mit zal ich iu bereiten.
uf des veldes breite
ir gezelt, swenne ich diu prüeven wil,
man mac der sterne niht so vil
gekiesen durh die lüfte.
niht anders ich mich güfte,
wan des mich diu aventiure mant.
nu wart der heidenschaft bekant
daz koemen die getouften,
die stuol ze himel kouften.
der marcgrave ellens riche
mante unverzagetliche
ir manheit sin geslehte
durh got und durh daz rehte,
und ir werlichen sinne
durh der zweir slahte minne:
uf erde hie durh wibe lon
und ze himel durh der engel don.
< helde, ir sult gedenken
und enlat uns niht verkrenken
die heiden unsern gelouben,
die uns des toufes rouben
wolden, ob sie möhten.
nu sehet war zuo wir töhten,
ob wir liezen den selben segen
des wir mit dem kriuze pflegen.
wan sit sich kriuzes wis erbot,
jesus von nazareth, din tot,
davon hant vlühteclichen ker
die boesen geiste immer mer.
helde, ir sult des nemen war,
ir traget sines todes wapen gar,
der uns von helle erloste:
der kumt uns wol ze troste.
nu wert ere und lant,
daz apollo und tervigant
und der trügehafte mahmet
uns den touf iht under tret.>
der marchgrave willalm
und die getouften horten galm
von maneger businen.
nu was mit al den sinen
ze orse komen, swiez drumbe erge,
der künic von falfunde,
der starke küene halzebier.
manigen stolzen soldier
unt manigen edelen amazzur
er vuorte: die nam untur,
sit si vürsten hiezen,
so wolden si geniezen
ir kraft und ir edelkeit,
daz in der pris waere bereit
vor ander hers vluot.
manec vürste hoch gemuot
kom damit scharn zuo geriten,
die durh halzebieren striten.
in sin helfe was benant
drizec tusent werlich erkant,
sarjande und riterschaft.
halzebier kom mit kraft.
an der selben zite
des hebens anme strite
sine turkopel pflagen,
die da gestreut lagen.
swie si heten in gezogen
mit künste manegen starken bogen,
ir lazen und ir ziehen,
ir wenken und ir vliehen
wart in gar vergolten,
sit muosen und solten
die getouften wer bieten.
die heiden sich berieten:
ir herzeichen wart benant,
si schriten alle tervigant.
daz was ein ir werder got;
si leisten gerne sin gebot.
monschoy was der getouften ruof,
die got ze dienste dar geschuof.
hie der stich, dort der slac:
jener saz, dirre lac.
die ze beder site da tohten
gein strite, die waren gevlohten
in ein ander sere.
do gienc ez an die rere
von den orsen uf die erden.
heiden der werden
lac da manec hundert tot.
die getouften dolten not,
e si die schar durhbrachen.
die heiden sich des rachen
manlich und unverzagt,
daz ez mit jamer wart beklagt
von den gotes soldieren.
sold ich si zimieren
von richer kost, als sie riten,
die mit den getouften striten,
so mües in nennen mangiu lant,
tiure pfelle druz gesant
von wiben durh minne
mit spaehlichem sinne.
die heiden heten kursit,
als noch manec vriundinne git
durh gezierde ir amise.
nach dem eweclichen prise
die getouften strebten:
die wile daz si lebten,
die heiden schaden dolten
und die getouften holten
vlust unde kummer.
man gesach den liehten sumer
in so maniger varwe nie,
swie vil der meie uns brahte ie
vremder bluomen underscheit:
manec storje dort geblüemet reit,
gelich gevar der heide.
nu gedenke ich mir leide,
sol ir got tervigant
si ze helle han benant.
si mohten under hundert man
einen kume ze iser han:
des wart ir lieht anschouwen
ungevuoge verhouwen.
si waren ir lebens milte:
swa mans ane schilte
traf, da spürte man diu swert
so, daz manec heiden wert
da der orse teppich wart.
mit swerten was vil ungespart
ir hoch gebende snevar;
drunde ane harnasch gar
was manec edel houbet
daz mit tode wart betoubet.
ouch frumten si mit kiulen
durh die helme alsölhe biulen,
des under der getouften diet
vil maniger von dem leben schiet.
pinel, fiz kator,
der ze allen ziten was da vor
da man die poynder storte,
von siner hant man horte
manigen ellenthaften slac,
e daz der helt tot belac
von des marchgraven hant,
des allez heidnisch lant
von vreuden wart gescheiden.
daz was ein werder heiden.
der strit wart bedenthalben sur.
der marchgrave einen amazzur
ouch sluoc: der was vil riche.
gahes riterliche -
ern wolde dannoch sich niht scharn -
terramer kom gevarn
uf einem orse, hiez brahane.
do kert er gein dem plane,
er wolde den buhurt wenden.
er vorhte, ez sold in schenden,
ob er von strite kerte.
sin manheit in lerte
daz er einer tjost pflac,
davon der edele myle lac
tot vor terramere,
den die franzoyser sere
unz an ir ende klagten,
die da sorgen vil bejagten.
terramer reit wider in
zuo dem grozen ringe sin.
dürkel wart do der heiden schar:
zegegen, wider, her und dar
wart mit manlichen siten
halzebiers her durhriten,
des küenen und des starken.
man möhte in eine barken
so manige banier niht gelegen,
so die getouften sahen wegen
den wint gein in ob heres kraft.
do kom geruowetiu riterschaft
an der selben zite
gevarn gein dem strite
mit maniger sunder storje groz.
die vuort ein man den nie verdroz
strites noch riterlicher tat.
sin werdekeit noch volge hat,
daz er warp um riterlichen pris:
der hiez noupatris.
er het ouch jugent und liehten schin.
ze orast gentesin
truoc er krone: ez was sin lant.
dar verjagt und dar gesant
het in der wibe minne:
sin herze und des sinne
ranc nach wibe lone.
von rubin ein krone
uf sinem liehten helme was,
luter als ein spiegelglas
was der helm unverdecket glanz.
gein dem kom vivianz,
des marchgraven swester sun,
der kunde ouch werdekeit wol tuon.
sus was bewart sin clariu jugent:
dehein ort an siner tugent
was ninder mosec noch murc,
wand in diu künegin gyburc
von kinde zoch und im so riet
daz sin herze nie geschiet
von durhliuhtigem prise.
der junge und der wise
sach gein im stolzliche komen
von des tjost wart vernomen
jamer und herzen not.
si wurben bede umb den tot.
ich bin noch einer, swa manz sagt,
der ir tot mit triuwen klagt:
disen durh pris und durh den touf;
und jenen durh den tiuren kouf,
daz er ouch prises gerte.
sin manheit in werte
maniger riterlichen ger.
sin schaft was roerin ime sper
und daz isen scharpf und breit.
mit volleclichem poynder reit
der heiden vor den sinen.
under al den sarrazinen
was niender banier also guot,
als die der künec hoch gemuot
in siner hende vuorte.
daz ors mit sporn er ruorte,
als er tjostieren wolde.
von gesteine und von golde
was richiu kost niht vermiten;
in die banier was gesniten
amor der minne zere
mit einem tiuwerem gere,
durh daz wan er nach minnen ranc.
daz ors von rabine spranc
gein dem jungen franzoys,
der ouch manlich und kurtoys
was und dar zuo hoch gemuot,
als noch der pris gerende tuot.
in het durh sippe minne
gyburc diu küneginne
ouch wol gezimieret.
si komen gehurtieret,
mit snellem poynder dar getriben.
ob diu sper ganz beliben?
nein, ir tjost wart so getan,
durh die schilde und durh bede man.
ietwederm von des andern hant
wart harnasch und verh zetrant
und beidiu sper enzwei geriten,
ietweders kraft also versniten
daz es der tot sin bürge wart.
vivianz vast ungespart
sluoc den künic durh den gekronten helm,
daz beidiu gras und der melm
under im wart von bluote naz.
der heiden lebens do vergaz.
da ergienc ein schedelich geschiht
und ein jaemerlichiu angesiht
von den sinen die daz sahen.
si wolten helfe gahen:
ir helfe was ze spate komen.
ungesehen und unvernomen
was manigem heiden da sin tot,
der doch sin verh en wage bot
durh pris und durh der wibe lon.
witschart und sanson,
die gebruoder von blavi,
die hurten vivians bi
und hulfen im; doch leit er not.
amor der minnen got
und des bühse und sin ger
heten durhvartlichen ker
in der baniere
durh in genomen schiere,
daz man si rückeshalp sach,
von sküniges hant, der si da stach
vivians durh den lip -
des manec man und manec wip
gewunnen jamers leide -
so daz imz geweide
uz der tjost übern satel hienc.
der helt die banier do gevienc
und gurtez geweide wider in,
als ob in ninder ader sin
von deheinem strite swaere:
der junge lobesbaere
hurte vürbaz in den strit.
tybaldes rache und des nit
ist alrerste um den wurf gespilt.
swen noch des schaden niht bevilt,
der mac in vürbaz vernemen;
des guotiu wip niht darf zemen,
so sterbenlicher maere
umb ir dienaere.
daz was almeistic der minnen her,
die manlich ufes libes zer
waren benant vür tjostiure;
manec heiden vil gehiure
was da ze vorvlüge komen.
ir aller nam wirt unvernomen
die braht ouch noupatris;
iedoch die den hoehisten pris
heten mit krefte und mit art
an der tjoste vürvart,
die nenne ich iu vür unbetrogen,
künege und herzogen
und etlichen amazzur.
ich han manegen nachgebur
der si niht gar bekande,
ob ichs im zwirent nande.
von seres eskelabon,
der dicke tougenlichen lon
von werder vriundinne enpfienc.
swelhiu genade an im begienc,
der was nach siner minne we.
sin bruoder galafre,
der was noch wizer denne ein swan.
ob mich diu aventiure des man
daz ich si müeze prisen,
daz envelschen niht die wisen.
die truogen bede krone.
wir sulen ouch glorione
und dem stolzen fausabre
und dem künige tampaste
und dem herzogen morant
benennen, daz der sehser hant
vil riterlicher tjoste reit.
der riche rubiun da streit,
und der künic sinagun,
halzebiers swester sun,
des diu heidenschaft het ere.
der hohen was niht mere
dennoch an die riter komen.
nu het ouch halzebier genomen
schumpfentiure von strites not:
siner drizec tusent was da tot
wol diu zwei teil belegen.
die getouften muosen pflegen
daz si begunden niuwer wer
gein noupatrises her,
der selbe sehste künege was.
durh minne unminne in ufez gras
valt, ein tjost und ein slac:
vor vivianz er tot belac,
dem jungen franzeyse.
do breite sich diu reise,
niht von vlühteclicher jage!
zwene wartman mit sage
brahten terrameren diu maere,
daz entschumpfieret waere
halzebier von strites not;
und daz belegen waere tot
noupatris der milte;
und daz der strit sich zilte
gein dem her mit manger hurte.
die der marchgrave vuorte,
die möht ein huot verdecken:
< wir soltens umbestecken
mit dem zehenden unserr phile;
si mugen deheine wile
vor dem her geturen.>
emeraln und amazuren
und den künegen die da houbtman
waren, den wart do kunt getan,
man begunde jungen und alten sagen
daz selbe wapen wolde tragen
terramer der zornic gemuot.
do regete sich diu heres vluot.
von arabi und von todjerne
die künige do gahten gerne,
tybalt und ehmereiz, sin sun,
und der künic turpiun,
des lant hiez falturmie.
die komen do an die riter e,
e der künec poufameiz
ode von amatiste josweiz;
oder künec erfiklant
und des bruoder turkant:
der lant hiez turkanie.
ir kunft mange amie
in franchriche erweinde,
diu klagende ir triuwe erscheinde.
unz ein künec was bereit,
innen des der ander streit.
manec sunder rinc mit grozem her
und die mit manlicher wer
habeten, diu ich iu nante nu.
allrerst ich nennens grife zuo.
arofel der persan,
dem was ze sinen handen lan
pris ze muoten und zer tjost.
er het ouch da die hoehesten kost
von soldieren und von magen.
an sime ringe lagen
zehen künege, sines bruoder kint.
der heiden riterschaft ein wint
was, wan die er vuorte.
waz man tamburen ruorte
und busin erklancte!
mit maneger rotte swancte
terramers bruoder her,
arofel, durh strites ger.
do kos man uf dem gevilde
manec zimier wilde,
der diu riterschaft erdahte,
die arofel brahte.
daz was des schult, er mohtez han.
terramer het verlan
der jungen hoch gemuoten diet
ich meine daz er in underschiet
sunder richeit. sunder lant
sinen zehen sünen was benant,
da ieslicher krone
vor sinen vürsten schone
truoc mit krefte und mit art.
ieslicher uf der hervart
selbander richer künege reit.
seht ob ir her iht waere breit,
die in ir dienste waren geriten.
ouch dienden si mit zühte siten
ir veteren und leisten sin gebot.
er lac ouch in ir dienste tot,
arofel von persia,
in des dienste si da
waren und ouch er durh sie.
der milte enpfiel sölh helfe nie.
arabele gyburc, ein wip
zwir genant, minne und din lip
sich nu mit jamer vlihtet.
du hast zem schaden gepflihtet:
din minne den touf versnidet;
des toufes wer ouch niht midet,
sine snide die von den du bist erborn.
ir wirt ouch drumbe vil verlorn,
ez enwende der in diu herze siht.
min herze dir ungünste giht.
warumbe? ich solte e sprechen
waz ich wolde rechen;
oder war tuon ich minen sin?
unschuldic was diu künegin,
diu eteswenne arabel hiez
und den namen ime toufe liez
durh den der von dem worte wart.
daz wort vil kreftecliche vart
zer magde vuor diu ist immer magt,
diu den gebar, der unverzagt
sin verh durh uns gap in den tot.
swer sich vinden lat durh in in not,
der enpfahet unendelosen solt:
dem sint die singaere holt,
der don so hell erklinget.
wol im derz dar zuo bringet,
daz er so nahen muoz gesten
daz in der don niht sol vergen!
ich meine ze himele der engel klanc:
der ist süezer denne süezer sanc.
man moht an willelms schar
grozes jamers nemen war.
sine helfaere heten niht vermiten,
beidiu geslagen und gesniten
uf ir wapenlichiu kleit
was christes tot, den da versneit
diu heidenisch ungeloubic diet.
sin tot daz kriuze uns sus beschiet:
ez ist sin verh und unser segen,
wir sulens ouch gelouphaften pflegen,
sam taten die getouften dort.
diu heidenschaft in über bort
an allen orten ündet in.
manec rotte in brahte sölhen pin,
daz si bedörften niuwer lide.
des libes tot, der sele vride
erwurben franzoysaere da.
arofel von persya,
sines bruoder kint noch unbenant
sint, die man da komende vant
mit riterlichem kalopeiz.
fabors und passigweiz,
malarz und malatras,
carriax daz vümfte was;
gloriax und utreiz,
merabiax und matreiz,
do was daz zehende morgowanz,
des pris mit werdekeit was ganz.
von rabines poynderkeit
durh den stoup inz gedrenge reit
gein strite ieslichez her
der künege von über mer.
da striten terramers kint
so daz die getouften sint
umbehabt an allen siten.
manlich was doch ir striten.
immer gein einer getouften hant
was hundert da ze were benant
von riterschaft der maeren
und von bogeziehaeren.
do kom in kurzer vrist
der künec von amatist,
der hoch gemuote josweiz.
sin her da bluotigen sweiz
vor den franzoysaeren rerte.
in den strit er do kerte
selbe vümfte siner genoze.
mange rotte groze
matusales, sin vater, dar
im sande, daz si naemen war
sin, swenne er nach prise strite.
im erzeigeten dienstlichen site
vier künege und riterlich gelaz,
bohereiz und corsaz,
talimon und rubual.
mangen pfelle lieht gemal
ir ors truogen ze kleiden.
liuten und an orsen beiden
kos man phelle tiure.
dem vanken in dem viure
sölher gelpfeit ie gebrast.
da kom der sunnen widerglast
an manegem wappenrocke.
miner tohter tocke
ist unnach so schoene:
damit ich si niht hoene.
diu josweizes heres kraft
und arofels riterschaft
und halzebiers kobern
mohte do niht gobern
die getouften an der zit.
von ein ander si der strit
mit maniger hurte klozte.
der heiden her do grozte
von emeraln und von amazzuren;
vil puken, vil tamburen,
businen und floytieren.
nu wold ouch punieren
terramer mit krache
den getouften zungemache,
da niun krone richeit lac,
und da manic edel vürste pflac
daz si dienden terramers hant.
an ander siniu zinslant
diende im happe und suntin,
gorgozane und lumpin.
sin beste lant was cordes:
diu zal sines hordes
was endes mit der schrifte vri.
poye und tenabri,
semblie und muntespir.
manec amazzur und eskelir
uz den niun landen vuor,
da man uf ir goten swuor
terramers hervart.
wie sin schar si bewart?
lat iu benennen sine kraft.
diu wite geselleschaft
reit an terramers schar:
manec swarzer mor, doch lieht gevar,
die sich wol zimierten
e daz si pungierten.
der künec margot von pozzidant:
orkeise hiez sin ander lant,
daz so nahe der erden ort liget,
da nieman vürbaz buwes pfliget,
und da der tagsterne uf get
so nahe, swer da ze vuoze stet,
in dunket daz er wol reichte dran.
der künec margot, der riche man,
vuort ouch den künec gorhant.
bi der ganjas was des lant.
des volc was vorn und hinden horn,
ane menneschlich stimme erchorn:
der don von ir munde
gal sam die leithunde
oder als ein kelber muoter lüet.
von ir strite wart gemüet
vil der kristenlichen wer.
des künec gorhandes her
mit stehlinen kolben streit
ze vuoz, ir deheiner reit.
si waren aber sus so snel,
die mit dem hürninen vel,
si gevolgeten wilde und orsen wol.
ob ich so von in sprechen sol,
niht in enpfliehen mohte,
wan dem ze vliegen tohte.
dem künege margotte
man jach daz manec sin rotte
wol striten: ze ors und ze vuoz
wurbens umbe wibe gruoz
oder sus nach anderem prise.
daz tuot ouch noch der wise.
noch was des hers kraft ein wint,
wan die terramers tohter kint
vuorte uf dem plane,
poydjus von griffane.
triant und koukesas
ouch des selben küneges was.
der vuorte uf den puneiz
den richen künec tesereiz.
der was vür hohen pris erkant.
collone was sin lant.
der vuort die araboyse
und die seciljoyse
und die von grikulanje
durh die wilden muntanje,
die von sotters unt die von latriset.
umbe wibe gruoz siner bet
und nach ir hohen minne
stuonden tesereizes sinne.
dennoch reit terramere bi
poydwiz. des vater anchi
het in mit kreften dar gesant.
dem dienden ouch so witiu lant,
daz er mit manger storje reit.
was alischanz daz velt iht breit,
des bedorften wol die sine:
gedranc si lerte pine.
mit also wit gesamenten scharn
terramer kom gevarn.
wir hoeren von sinem poynder sagen,
es möhten starke velse wagen,
dar zuo die würze und der walt.
sines hers wart vil da tot gevalt
von dem marcgraven snel.
des helm was ze totel
geworht, hert und wert.
schoyuse hiez sin swert,
und sin ors, daz hiez puzzat,
da manic riterlichiu tat
uf wart begangen.
terramer enpfangen
wart sus von der getouften diet:
si buten strites gegenbiet,
e daz si überkraft betwanc.
des manger sele wol gelanc,
do die getouften sturben,
die mit hohem prise erwurben
den solt des ewigen lebens.
er phligt noch sölhes gebens,
der mennisch ist und warer got,
und der wol vreude und not
enpfüeret und sendet.
immer unverendet
ist sin helfe wider sie,
die im getruwent als die
die durh willelm striten,
der sele sigenunft erbiten
uf dem velde alitschans.
ei tievel, wie du uns des verbans,
und wie du gein uns vihtest
und unsern schaden tihtest!
wie selten dich der gast verbirt!
du bist iedoch ein smaeher wirt,
ze allen ziten geste rich.
swenne ich so grimmeclich
einen wirt so sitzen vunde,
ob mirs diu reise gunde,
ich kerte gerne vürbaz.
der in der meide wambe saz,
der wise mich an bezzer stat,
daz ich den helleclichen pfat
iht ze lange dürfe bern:
des müeze mich sin güete wern.
daz ruowen mit der bite
und den wehsel ame strite
gap terramer von cordes.
der sele riuwe hordes
vil uf ein ander legten,
himels done si wegten,
daz vil der engel sungen,
swenne in diu swert erklungen.
ouch vrumte der getouften wic
daz gein der helle manec stic
wart en straze wis gebant.
diu heidenschaft wart des ermant,
davon diu helle wart gevreut:
ir lac manec tusent da gestreut.
werlich man die getouften vant,
e daz in kraft verswant
von überlast der heiden
wurden si gescheiden
under mange unkunde sprache.
die tybaldes rache
der marchgrave mit schaden sach.
riuwecliche er do sprach:
< miner mage kraft nu siget,
sit sus ist geswiget
monschoy unser krie.
ei gyburc, süeze amie,
wie tiuwer ich dich vergolten han!
soltez tybalt han getan
ane terramers kraft,
unser minneclich geselleschaft
möhte noch lenger wern.
nu wil ich niht wan todes gern,
und ist daz min ander tot,
daz ich dich laze in sölher not.>
er klagete daz minnecliche wip
noch mere danne sin selbes lip
und danne die vlust sines künnes.
< got, sit du verbünnes
gyburge minne mir>,
sprach er,< so nim den trost ze dir,
swaz der getouften hie beste,
daz der dinc vor dir erge
ane urteillichen kumber.
des ger ich armer tumber.>
von manger hurte stoze
und von businen doze,
puken, tamburen schal,
und der heiden ruof so lut erhal,
es möhten lewen welf genesen,
der geburt ir tot ie muose wesen:
daz leben in git ir vater galm.
der marchgrave willalm
ob ich so von dem sprechen mac:
gesaht ir ie den nebeltac,
wie den diu liehte sunne sneit? -
als durhliuhteclich er streit
mit der suoche nach sinem künne.
an der dicke erz machte dünne,
und rum ame gedrenge,
und wit swenne erz vant enge:
sin swert schoyuse daz er truoc,
damit er sölhe gazzen sluoc,
des manc storje wart entrant.
gein dem wazzer larkant
von dem velde alischans
wart der vürste vivians
gehurt in diu rivier.
nu was diu tiuwer banier
gerucket von den wunden,
diu dar über was gebunden:
daz kreftelost in sere,
wan daz er durh sin ere
und ouch durh manges heidens tot
dennoch manlich were bot.
sin halden was da niht ze lanc.
ouch hete mangen ahganc
larkant, daz snellichen vloz.
vivians hort einen doz
und sach daz her gorhandes komen,
von den sölh stimme wart vernomen,
es möhte biben des meres wac.
margot, terramers mac,
braht im diz volc hürnin.
den gyburc diu künegin
ze termis und ze oransche zoch,
vivians ungerne vloch.
des marchgraven swester kint
hurte, als ob in vuorte ein wint,
in daz her des künec gorhant,
daz da kom von indiant.
daz was den hürninen zorn,
daz bede ir verh und ir horn
von siner hende wart versniten.
werlichen kom geriten
der phallenzgrave bertram
da er den suwern don vernam.
er wolde wider wenden,
wan er vorhte, ez solde schenden
al die franzoyse.
do gehort der kurtoyse
munschoy kreiieren
in den rivieren,
und sach ouch viviansen streben
nach tode als er niht wold leben.
bertram do strites ernande.
seht ob in des mande
munschoy diu krie,
oder twangs in amie?
oder müet in vivianses not?
oder ob sin manheit gebot
daz er pris hat bejaget?
hat mirz diu aventiure gesaget,
so sag ich iu durh wen er leit
daz er gein gorhanden streit
und viviansen loste dan.
der franzoysaere vümf man
daz waren graven riche,
die komen riterliche.
die siben muosen kumber tragen.
dem phallenzgraven wart erslagen
sin wol gewapent kastelan,
dar uf erz hete also getan,
des man im jach ze prise.
vivians der wise
ein türkis ors im brahte.
mir ist liep daz ers gedahte,
want im nie orses dürfter wart.
giblin und witschart
komen in ze helfe dar gehurt.
in larkant uf einem vurt
franzoysaere waren niune do
und wol ze sehen ein ander vro.
der strit gedech wider uf den plan,
da wart ez von in guot getan.
an die heiden rief ein emeral,
also tet der künec rubual:
< helfet unseren goten ir rehtes,
daz des heimriches geslehtes
immer iht mege bekliben.
si wolten gar vertriben
unsern pris mit gewalt.
nu mac der künic tybalt
al sinen goten danken wol:
die franzoys uns gebent zol,
den si ungerne möhten lan.
swaz der marchgrave hat getan
mit arabelen der künegin,
was daz ir vreudehaft gewin,
daz möht ein truren undervarn.
nu sulen wir niht langer sparn
die kriegen vruht von narbon.
heimriches toten lon,
sol den verzinsen unser lant?
so manec werlichiu hant
ist komen mit terramere:
si megens uns jehen zunere,
komen sis hin genozzen.
nein, si sint vervlozzen
unser mark unz in den ort.
nu waenent die franzoysaere dort,
daz uns der marchgrave hie
twinge als er uns twanc noch ie.
sin ses hat kume ein esse nu:
wir sin in komen alze vruo.>
terramer mit gelpfe sprach,
do er gein maneger storje sach
die von franchriche
geriten riterliche:
< die helde von der heidenschaft,
nu reche et unser altiu kraft,
die wir heten von den goten,
daz so verre uz ir geboten
arabel diu vervluochet ist komen!
mir und den goten ist benomen
der ich e jach ze kinde,
von taverne ingesinde.
von salsen suppieren
sich tybalt muose vierren
von sinem wibe und alle ir kint,
die hie durh rehte rache sint.
daz uns die luodraere
also smaehiu maere
getorsten ie gesenden!
helde, ir sult ernenden:
eret die gote und dar nach mich,
daz tybalt und des gerich
noch hiut ein sölh phant hie neme,
daz arabeln des gezeme,
ob es geruochet tervigant,
daz si diu kristenlichen bant
und den touf unere.
e si zuo jesuse kere,
ich sols uf einer hürde e sehen
verbrennen gar: daz müeze geschehen.>
der kreftelose vivians
und der grave jozerans,
sanson und gerhart,
giblin und witschart,
berhtram, gaudin und gaudiers,
die niune striten da halzibiers
her sich samelierte,
daz von erste entschumphierte
willalm ehkurneys,
da pinel der kurteys,
der sun des künec cator,
den lip verlos, des pris embor
noch hiut in hoher wirde swebt
denne manges künges der nu lebt.
ane feirefiz anschevin
unt der baruc ahkarin,
ob der wapen solde tragen,
von heiden hort ich nie gesagen,
der pris so witen waere hel.
daz dritte was pinel.
der drier tat was so benant,
ob heidnischer wirde erkant.
nu naht der kristen ungeval.
die heiden berge und tal
mit here bedacten schiere.
man hort an halzibiere,
swaz iemen tet, er wold et klagen
pinel der da was erslagen.
dem künege von falfunde
tet sines neven sterben we.
halzibier der clare
mit reitbrunem hare
und spanne breit zwischen bran,
swaz sterke heten sehs man,
die truoc von falfunde der künec.
der was al siner lide vrümec
und manliches herzen,
zer zeswen und zer lerzen
gereht, ze beden handen.
sin hoher pris vor schanden
was mit werdekeit behuot:
in wibe dienste het er muot.
nu wart gerochen pinel
von halzibiere dem künge snel,
do er an vivians ersach
daz er die schar mit hurte brach,
und daz er sluoc lybilun,
arofels swester sun,
eskelabon und galafre,
rubiun und tampaste,
glorion und morant.
die siben künege sa zehant
lagen vor vivians tot.
halzebier die grozen not
mit einem swertes swanke galt,
daz vivians wart gevalt
hinderz ors uf die erde.
unversunnen lac der werde,
der e was heidenschaft ein schur:
des jach da manec amazzur.
do ez vivianz sus ergienc,
halzebier dise aht vürsten vienc:
bertram und gaudin,
gaudiers und giblin,
hunas und gerart,
sanson und witschart.
die erkande sin manlichiu kraft
wol bi ir guoten riterschaft.
in duhte an ir gebaeren,
daz si ze mage waeren
von art dem marchgraven benant,
und daz er hete gaebiu pfant
vür arabeln die künegin.
er hiez dise ehte vüeren hin.
manec storje dar zuo gahte,
der sere daz versmahte
durh waz si waren ze orse komen.
von wem der schal da waere vernomen,
des begunde vragen manec man:
dien westen niht von wem gewan
terramer so grozen schaden,
daz sin herze in jamer muose baden.
manec storje durh die ander storje brach.
von treten niht ze guot gemach
der clare vivians gewan.
bi einer wile er sich versan,
dos alle enwec komen gevarn.
des marchgraven swester barn
sach ein wundez ors da sten.
al kreftelos begund er gen,
mit unstaten druf er saz.
sines schildez er da niht vergaz,
den begund er mit im dan tragen.
hulf iz iht, nu sold ich klagen
heimriches tohter sun.
ob ich der triuwe ir reht wil tuon
und riterlichem prise,
und ist min munt so wise,
ich sag diz maere unervorhtlich,
wie vivians der lobes rich
sich selben verkouft umb unseren segen;
und wie sin hant ist tot belegen,
diu den gelouben werte
unz er sin verh verzerte.
der uns ime toufe wart
und jesus an der süezen vart
ime jordane wart genennet: christ,
der nam uns noch bevolhen ist,
den die der touf verdecket hat.
ein wise man nimmer lat,
er endenke an sine kristenheit;
darumbe ouch vivians so streit,
unz im der tot nam sine jugent.
sin verh was wurzel siner tugent:
waere daz gewahsen hoch sam sin pris,
sone möhte er deheine wis
mit swerten niht erlanget sin.
mich jamert durh die saelde min
und vreu mich doch wie er restarp,
der sele werdekeit er rewarp.
der junge helt vor got erkant
reit gein dem wazzer larkant.
niht der sele veige,
er reit nach des engels zeige
unkreftic von dem plane
gein der funtane.
ander boume und albernach
und eine linden er da sach:
durh den schate kert er dar.
vor dem tievel nam der sele war
der erzengel cherubin.
vivians, der marter din
mac ieslich riter manen got,
swenner sich selben siht in not.
der junge uz süezem munde sprach:
< tugenthafter got, min ungemach
si diner hohen kraft gegeben,
daz du mich so lange lazest leben
unz ich minen oeheim gesehe,
und daz ich des vor im verjehe,
ob ich ie zuht gein im gebrach,
ob mir sölh untat geschach.>
cherubin der engel lieht
sprach< nun hab des zwivel niht,
daz vor dinem tode dich
din oeheim siht: des wart an mich.>
der engel sa vor im verswant.
vivians sich sa zehant
stracte so der tot liget:
unkraft het im an gesiget.
der siuftebaere franzeys
willelm ehkurneys
mac nu dise vlust erkennen
und sich selben nennen
zem aller schadhaftestem man
der schiltes ampt ie gewan
und der ie riterschefte pflac.
sin beste helfe tot da lac,
unz an ehte die sint gevangen.
der strit was so ergangen:
munschoy der krie was geswigen;
siniu zweinzec tusent waren gedigen
unz an vierzehen der sine,
die werliche pine
bi ir herren dolten
und niht von im enwolten,
wan daz si ir verh vür in buten.
in bluote und in sweize suten
die helde von der hitze starc.
in eime stoube er sich verbarc,
da niuwe storje von dem her
mit poynder kom: uz dem mit wer
selb vünfzehende der markis
reit, die mit swerten pris
heten da erhouwen.
zelen unde schouwen
si sich do begunden.
an den selben stunden
si marcten rehte waz ir was,
uzerhalp des hers an eime gras.
der ie vor schanden was behuot,
sprach< vreude und hoher muot,
ir beidiu siget mir ze tal.
wie wenec ist min an der zal!
sint mine mage tot belegen,
mit wem sol ich nu vreude pflegen?
dar zuo min ellenthafte man.
so grozen schaden nie gewan
dehein vürste min genoz.
nu sten ich vreude und helfe bloz.
ein dinc ich wol sprechen wil:
dem keiser karel waere ze vil
dirre vlüste zeinem male.
die er tet ze runzevale
und in anderen stürmen sinen,
diene möhten gein den minen
ame schaden niht gewegen.
des muoz ich immer jamers pflegen,
ob ich han manlichen sin.
ei gyburc, süeziu künegin,
wie nu min herze git den zins
nach diner minne! wan ich bins
mit jamers laste vast überladen,
daz ich den künfteclichen schaden
an dir nu muoz enpfahen.
swem daz niht wil versmahen,
der jehe mir mere noch vlüste,
denne herze under brüste
ie getruoc zeheiner zit,
sit abel starp durh bruoders nit.>
sinen jamer sult ir prisen.
er beriet sich mit den wisen
und mit den unverzageten,
die sere mit im klageten,
der den vater, der den bruoder.
in waren ir strites muoder
mit swerten alze wit gesniten,
und doch mit manlichen siten
und ouch unverzagetliche.
die helde ellens riche
gaben sus ir herren rat:
< ir sehet wol waz ir helfe hat.
nu welt der zweir einez
der git uns trost deheinez:
daz wir keren wider in den tot,
oder wir vliehen uz der not.
gyburc diu küneginne,
diu mit helflicher minne
uns dicke hat gerichet,
swelh tugent sich ir gelichet,
der waere geheret drizec lant.
dehein werlichiu hant
uf orangis nu beleip:
iuwer tugende uns danne treip,
und iuwer milte unzallich.
nu tuot schiere dem gelich.
sweder vart ir keren welt,
wir sin me schaden doch verselt.
sulen uns die heiden niezen,
des mac uns wol verdriezen.>
den marchgraven von hoher art
begunde jamern dirre vart,
ob er sich solte scheiden
von magen und von mannen beiden,
die da tot waren belegen.
bi liehter sunne gaben regen
und ane wolkenlicher wint
siniu ougen, als ob siniu kint
waeren al die getouften,
die sin herze in jamer souften.
waere im niht wan vivianz
uf dem velde alischanz
beliben, er möhte iedoch wol klagen.
do kerter dan sus hort ich sagen
nach siner manne rate
gein orangis drate
bi dem her allez hin.
nach schaden duhte si gewin,
daz in da niemen nach enreit:
vorstrit da niemen mit in streit.
do wande er do sin der vrie.
der künec poufameiz von ingulie
was mit eime geruowetem here
aller erst do komen von dem mere,
der deheiner vient nie gesach
bi dem tage. groezer ungemach
der marchgrave von den gewan.
die selben ranten in do an
uf mangem schoenem kastelan.
die getouften riefen san
monschoy und kerten dar.
der marcgrave unverzaget nam war,
wa der künec selbe reit:
des schar was lanc und breit,
bestecket in ein ander.
mange ander schar da vander,
der ieslich bi dem tage
was dennoch vri vor swertes slage.
hurta, wie da gehurtet wart!
an der engen durhvart
des marchgraven geverten
mit scharfen swerten herten
muosen rum erhouwen.
die heiden mohten schouwen
ir schar da durhbrechen.
der marchgrave rechen
kunde also die sinen not:
ir lac vil manger vor dem tot,
emeral und amazzure.
als durh die dicken mure
brichet das bickel
und der zimberman den zwickel
bliuwet durh den herten nagel,
schoyuse sin swert, der heiden hagel,
in den ungelouben weiz,
unz uf den künec poufameiz.
dem nam sin zimierde den lip.
swaz kost uf man geleit ie wip,
diu moht uf poufameize sin -
ane feyrafiz anschevin,
des diu küneginne secundille pflac.
an dem sölh zimierde lac,
daz der künec poufameiz,
noupatris noch tesereiz
im niht gelichen kunden,
swie vil si kost begunden.
den künec von ingulie
ein sin amie
gevrumet het uf alischans -
aventiure, als du mich mans:
des diu minne sol gepriset sin.
getouft wip noch heidenin
gebent nu selher koste niht,
swie vil man wiben dienen siht.
der junge clare süeze gast,
sin zimierde gap den glast,
daz ez dem marchgraven diu ougen sneit,
innen des er mit im streit,
als ez diu sunne taete.
sin wapenlich gewaete
was gehert mit edelen steinen.
der heidenschefte weinen
wuohs an den selben ziten
von ir zweir striten:
der marcgrave im nam daz leben.
sus kund er rache geben
umb sinen schaden den er kos.
in dem strite er gar verlos
sine vierzehen man.
do wart er gehurtet dan
wider under daz erste her
von den komenden von dem mer.
da bestuont in erfiklant
von turkanie und turkant,
die gebruoder beide.
der heidenschefte leide
mit jamers gesellekeit
der marcrave ab in erstreit:
die jungen künege er bede sluoc.
mit maneger wunden von in truoc
in sin ors puzzat.
ez waere wisen oder sat,
der wart da vil nach im getret,
sin ors durh mannen bluot gewet:
der lac da vil uf siner sla.
sus streit er her und da
werlich uf dem plan.
der künec talimon von boctan
und der künec turpiun,
mit den muos er do striten tuon.
der riche von falturmie,
wie des dinc gein im geste?
als pinels fiz kator,
den er ze tode ouch sluoc da vor.
mit grozer poynders hardiez
uf einem orse, hiez marschibiez,
talimon kom gevarn
verre von sinen aht scharn.
der stach ze volge ein sper enzwei
uf den marcraven, der dennoch schrei
monschoy werlich.
er tet der wer ouch da gelich.
er warf sich gein dem poynder wider,
talimon sluoc er tot dernider.
marschibiez daz ors er nam,
daz künege wol ze riten zam;
an siner hende erz dannen zoch.
unverzagetlich er vloch
vor manegem grozen tropel.
diu sper mit krache waren hel
uf in, ze volge und engegen.
er wart mit stichen und mit slegen
galunet an allen siten.
sus muos er striten.
daz gewunnen ors er liez durh not.
hindern büegen stach erz tot:
er engundes der heidenschefte niht,
als noch en vientscheft geschiht.
sus vuorten sin in einen stoup.
sin manheit im urloup
gap, daz er sich entsagete
ieslichem der in jagete.
do kert er gein den bergen.
den wilden getwergen
waere ze stigen da genuoc,
da in sin ors über truoc.
seht ob ir deheiner si versniten:
der marcrave ist in entriten.
er enthielt dem orse und sach sich wider,
dez lant uf und nider.
nu was verdecket berc und tal
und alischanz über al
mit heidenschefte ungezalt,
als ob uf einen grozen walt
niht wan banier blüeten.
die rotte ein ander müeten,
die komen her und dar gehurt,
uf acker und in mangem vurt
da larkant daz wazzer vloz.
den marcraven duhte groz
ir kraft, und er si reht ersach.
in sime zorne er do sprach:
< ir gunerten sarrazin,
ob bediu hunde und swin
iuch trüegen und da zuo diu wip,
sus manegen werlichen lip,
vür war möht ich wol sprechen doch
daz iuwer ze vil waere dannoch.>
< ouwe>, sprach er,< puzzat,
kundestu nu geben rat,
war ich keren möhte!
wie mir din kraft getöhte,
waere wir an disen stunden
gesunt und ane wunden;
wolden mich die heiden jagen,
ez möhte etsliches mac beklagen.
nu si wir bede unvarende,
und ich die vreude sparende.
du maht des wesen sicher,
wicken, habern, kicher,
gersten und lindez heu,
daz ich dich da bi wol gevreu,
ob wir wider ze orangis komen,
hant mirz die heiden niht benomen.
ich enhan hie trostes mer wan dich:
din snelheit müeze troesten mich.>
sin har was im brun gevar,
von wizem schume drufe gar
als ez eines winders waere besnit.
der vürste nam sin kursit,
einen pfelle braht von triant:
swaz er sweizes uf dem orse vant,
den kund er drabe wol strichen.
do begunde im müede entwichen.
ez dreste und grazte,
von dem kunreiz ez sich mazte
vil unkrefte die ez truoc.
nu was gebiten da genuoc.
der marcrave zoch zehant
gein dem wazzer larkant
daz ors an siner hende
bi maneger steinwende
unz in des wazzers ahganc.
einen kurzen wec niht ze lanc
reit er durh daz studach,
unz er vor im ligen sach
des werden vivianses schilt.
uf dem was strites sus gespilt:
hatschen, kiulen, bogen, swert,
mit spern gein dem man tjoste gert,
zevüeret an allen orten.
der marcrave die borten
erkande, als er geriemet was,
smaragde und adamas,
rubin und krisolte
druf verwieret, als si wolte,
gyburc diu wise,
diu mit kostlichem prise
sande den jungen vivianz
uf daz velt alischanz,
des tot ir herzen ungemach
gap. der marcrave ersach
daz ein brunne und ein linde
ob siner swester kinde
stuont, da er vivianzen vant.
in sime herzen gar verswant
swaz im ze vreuden ie geschach.
mit nazzen ougen er do sprach:
< ei vürsten art, reiniu vruht,
min herze muoz die jamers suht
ane vreude erzenie tragen.
waere ich doch mit dir erslagen!
so taete ich gein der ruowe kere.
jamer, ich muoz immer mere
wesen dines gesindes.
daz du mich niht verslindes -
ich meine dich, breitiu erde -,
daz ich bezite werde
dir gelich: ich kom von dir.
tot, nu nim din teil an mir.
swaz ich mit kumber ie geranc
und swaz mich sorge ie getwanc,
da ramt ich jamers lere:
nu han ich sorge mere
denne mir in herzen ie gewuohs.
kund ich nu sliefen so der vuhs,
daz mich beluhte nimmer tac!
swaz vreude in minem herzen lac,
diu ist mit tode druz gevarn.
tot, daz du mich nu kanst sparn!
ich lebe noch und bin doch tot.
daz sus ungevüegiu not
in minem herzen kan gewern,
und daz mit swerten und mit spern
mich tote niht diu heidenschaft!>
von jamer liez in al sin kraft:
unversunnen underz ors er seic.
siner klage er gar gesweic.
bi einer wile er sich versan,
do huop sich niuwer jamer an.
über vivianzen kniet er do.
ich geloube des, daz er unvro
der angesihte waere,
und aller vreuden laere.
den verhouwen helm er von im bant,
daz wunde houbet er zehant
legt al weinende in sine schoz
und sprach alsus mit jamer groz:
< din verh was mir sippe.
sit adames rippe
wart gemachet ze einer magt,
swaz man von dem samen sagt,
davon eve vrühtic wart,
ir aller tugende an dich gespart
was, die sider sint erborn.
din edel herze uz erkorn
was luter als der sunnen glast.
hoher pris wart nie din gast.
sölh süeze an dime libe lac:
des breiten mers salzes smac
müese al zukermaezic sin,
der din eine zehen würfe drin.
daz muoz mir geben jamer.
als pigment und amer
dine süeze wunden smeckent,
die mir daz herze erstreckent
daz ez nach jamer swillet.
immer ungestillet
ist nach dir min siuftic klage
unz an den ort al miner tage.>
< ouwe>, sprach er,< vivians,
waz du nu staeter sorgen gans
gyburge der künegin!
als ein vogel sin vogelin
ammet unde brüetet,
also het si dich behüetet,
almeistic an ir arme erzogen.
nu wirt jamers unbetrogen
nach dir daz vil getriuwe wip.
mir wart din tugenthafter lip
ze vreude an dise werlt erborn:
nu han ich siuften vür erkorn.
hei termis min palas,
wie der von dir geheret was!
mich duhte din hoher pris so wert:
ich gap hundert knappen swert
durh dich, des muoz ich volge han;
ich gap zwei hundert kastelan
hundert den gesellen din
mit harnasch, und diu künegin
ieslichem drier hande kleit
uz ir sunder kamern sneit,
daz ich der kost nie bevant.
von thasme und von triant
und ouch von ganfassashe braht
manec tiuwer pfelle, des erdaht
was diner massenie -
gyburc min amie
het dich baz denne ir selber kint -;
brunez scharlach braht von gint,
daz man heizet brutlachen,
daz hiezs iu allen machen;
daz dritte kleit scharlachen rot.
in dirre wirde bistu tot.
wie was din schilt geheret,
ir milte dran gemeret,
diu gein dir tugende nie verbarc!
der koste vünf hundert marc.
al diu zimierde din
was so, swelh richer sarrazin
dir des gelichen möhte,
der wibe lon im töhte.
sit man so tiuwer gelten muoz
hohe minne und den werden gruoz,
nu waz hat diu minne an dir verlorn!
du waere in franchriche erkorn,
swa dich wibes ougen sahen,
herze und ir munde jahen,
din blic waere ein meien zit,
und diner clarheit ane strit
möhte wünschen ieslich vrouwe.
in lufte noch bi touwe
nie gewuohs noch von muoter brust
wart genomen dran so strengiu vlust
der minne enzucket waere.
so nu daz sure maere
vreischet min geslehte,
daz hohen muot von rehte
trüege wir warn gepriset,
so werdent si gewiset
in die jamerbaeren not:
des hilfet in din junger tot.
waz touc ich nu lebende?
der jamer ist mir gebende
mit kraft alselhe riuwe,
diu zaller zit ist niuwe,
swaz nu min lip gewern mac,
beidiu naht und den tac.>
mit jamer er sus panste.
do heschete und ranste
der wunde lip in siner schoz,
des herze tet vil manegen stoz,
wan er mit dem tode ranc.
diu liehten ougen uf do swanc
vivianz und sach den oeheim sin,
als in der engel cherubin
troste, an der selben stat.
der marcrave in sprechen bat
und vragt in< hastu noch genomen
damit diu sele din sol komen
mit vreuden vür die trinitat>
spraeche du bihte? gap dir rat
inder dehein getoufter man,
sit ich die vlust an dir gewan?>
mit unkreften vivianz
sprach< sit ich von alischanz
schiet, ich enhorte niht noch sach:
wan cherubin der engel sprach,
ich solde dich ob mir noch gesehen.
herre und oeheim, ich wil jehen
uf die vart dar ich keren muoz.
ich han mit sünden manegen gruoz
und hohe wirde enpfangen.
ez ist alsus ergangen,
daz diu küneginne ir pris
an mir erzeiget, und ich so wis
noch nie wart gein iu beiden,
daz ich kunde uz gescheiden
dienst der da engegen töhte:
ich enkunde ouch noch enmöhte,
ob min tusent waeren.
min wille in den gebaeren
was, daz ich triuwe gein iu hielt,
die nie dehein wanc von mir gespielt.
do ich ze termis wart ein man
mit iuwerr helfe und ich gewan
schildes ampt, und die gesellen min,
waz koste ich do die künegin!
des waere den keiseren gar genuoc,
swaz ir ie krone noch getruoc.
der küneginne gyburc
ir helfe an mir was wol so kurc,
die man erkennen mohte,
diu baz ir wirde tohte
denne minem armen prise:
ich weiz wol, ist got wise,
er lonet es mir mit güete,
hat er sin alt gemüete.
oeheim, nu getruwe ich dir
durh sippe die du hast ze mir,
du habst si durh mich deste baz.
nu wirt des willen nimmer laz,
und denke waz ich ze termis sprach,
daz ez bediu horte und sach
manec hundert riter werder diet,
als mir min hoher muot geriet,
ich envlühe nimmer sarrazin:
habe ich mit sünde helfe din
gedient, daz si der sele leit,
und ob ich zagelichen streit.>
waz möhte der marcrave tuon,
do der junge, siner swester sun,
so kleiner schulde da gewuoc,
er enhet ouch trurens do genuoc
und des in siner bihte jach?
da engegen er trureclichen sprach:
< we mir diner claren geburt!
waz wold ich swertes umb dich gegurt?
du soldest noch kume ein sprinzelin
tragen. diner jugende schin
was der franzoyser spiegelglas.
swaz dines liehten antlützes was,
dar an gewuohs noch nie dehein gran:
warumbe hiez ich dich ein man?
man solde dich noch vinden
da heime bi andern kinden
billicher denne du hetes getragen
schilt, dar under du bist erslagen.
ich sol vor got gelten dich:
dich ensluoc hie nieman mer wan ich.
din tot sol miner tumpheit
vüegen also vrühtec leit,
daz zallen ziten jamer birt
unz mines lebens ende wirt.
diu schulde ist von rehte min:
durh waz vuort ich ein kindelin
gein starken wiganden
uz al der heiden landen?>
do sus des marcraven mac
in siner schoz unkreftic lac,
er sprach hin zim mit herzen klage:
< hastu daz alle suntage
in franchriche gewihet wirt?
dehein priester da verbirt,
er ensegne mit gotes kraft ein brot
daz guot ist vür der sele tot.
daz selbe ein apt mir gewan
dort vor sancte german:
ze paris daz ampt wart getan.
in miner taschen ichz hie han.
daz enpfach durh diner sele heil:
des geleites wirt si geil,
ob si mit angest vür sol gen
und ze urteile vor got sten.>
daz kint sprach< ich enhans niht.
min unschuldeclich vergiht
sol mir die sele leiten
uz disen arbeiten,
alda si ruowe vindet,
ob mich der tot enbindet.
doch gebt mir sinen lichnamen her,
des mennischeit vonds blinden sper
starp, da diu gotheit genas.
der gesellekeit tismas
der helle nie bekorte;
jesus an im wol horte
daz in sin wuoft erkande:
der sele not er wande.
nu rüefe ouch ich den selben ruof
hin ze dem der mich geschuof
und der mir werliche hant
in sinem dienste gap bekant.
küsse mich, verkius gein mir
swaz ich ie schult getruoc gein dir.
diu sele wil hinnen gahen:
nu laz mich balde enpfahen
ob du ir ze helfe iht wellest geben.>
do erz enpfienc, sin jungez leben
erstarp: sin bihte ergienc doch e.
reht als lignaloe
al die boume mit viuwer waeren enzunt,
selh wart der smac an der stunt,
da sich lip und sele schiet.
sin hinvart alsus geriet.
waz hilfet ob ichz lange sage?
der marcrave was mit klage
ob siner swester kinde.
des orses zoum diu linde
begriffen hete vaste,
ein drum von einem aste,
do er drab was gevallen.
nu heten ouch uz verwallen
siniu ougen an den stunden
ursprinc daz si vunden.
sin herze was trucken gar
und beidiu ougen saffes bar.
er moht sich do wol umbe sehen,
die straze gein orangis spehen,
dar in doch sin herze treip.
unlange er do beleip.
er daht an schaden des er pflac,
und an den vlüstebaeren tac,
wie jamerlich im der ergienc.
mit armen er dicke umbevienc
den toten, siner swester sun.
mit dem begund er alsus tuon:
in huop der küene starke man
vür sich uf daz kastelan.
die rehten strazen er gar vermeit,
uf bi larkant er reit,
gein der montanje er kerte,
als in diu angest lerte.
iedoch wart er an gerant
von liuten die mir niht bekant
sint. ir was et im ze vil
so nahen gein dem rames zil.
ieslicher sin sper sancte,
der im ze vare sprancte.
vivianzen er nider warf:
er tet so der der wer bedarf.
sus streit der unverzagete,
unz er sich vor in entsagete:
ime studach sin vermisset wart.
do kert er an die widervart
und reit da er vivianzen liez.
sin triuwe gebot und hiez,
sime neven die naht er wachete,
des sin herze dicke erkrachete.
alsus ranc er ob im die naht.
dicke wart von im gedaht
des morgens, so der tac erschin,
ob er in möhte vüeren hin,
oder wie erz an gevienge,
ob anderstunt ergienge
daz er wurde an gerant:
so müese ern aber al zehant
nider lazen vallen.
so waere der heiden schallen
und ir spottes deste mer.
diz bekande herzeser
twanc in ane maze.
er dahte< ob ich dich laze
hinder mir durh vorhte hie,
sus groz unpris geschach mir nie.
doch muoz ich puzzaten laden
wenic durh der heiden schaden:
deste baz ich dan und zuo zin mac.>
innen des gienc uf der tac.
sinen neven kust er und reit
da er mit vünfzehen künegen streit.
die waren ouch an der wache
die naht mit ungemache,
ze hulden tervigant ir gote,
ouch von terramers gebote
und bi dem eide gemant.
des hers vride was benant
benamen ze vare der kristenheit.
ieslich künec niuwan selbe reit.
die andern gesunden
mit den toten und mit den wunden
ze schaffen heten ouch genuoc:
ein ieslich armer riter truoc
herren od mage uz dem wal,
darumbe die künege über al
die naht der wache pflagen
und in harnasch lagen.
eskelier und amazzur gar,
der houbtman ieslicher schar,
manec küen riche emeral,
der huote pflagen al umbz wal
vorme gebirge unz an daz mer,
ob under dem getouften her
dannoch iemen waere genesen,
daz er des todes müese wesen.
der marcrave des morgens vruo
reit den vünfzehen zuo.
ehmereiz von todjerne
in bekant und sach in gerne,
der werden gyburge sun.
der wolde ouch die ersten tjost da tuon.
des enweiz ich niht, ob daz geschach;
wan ieslicher balde brach
swaz in siner hant kom her.
da wurden vünfzehen sper
uf den marcraven gestochen,
ieslichez gar zebrochen,
da zors er kume vor in besaz.
schoyusen er do niht vergaz,
sines swertes, damit er mangen swanc
tet, der durh künege helme erklanc.
ir namen und ir riche,
da si gewaltecliche
krone vor vürsten hant getragen,
die lat iu nennen und sagen.
sit zwuo und sibenzec sprache sint,
er dunket mich der witze ein kint,
swer niht der zungen lat ir lant
davon die sprache sint bekant.
so man die zungen nennet gar,
ir nement niht zwelve des toufes war;
die andern hant in heidenschaft
von witen landen groze kraft.
da heten dise ouch eteswaz,
die dem marcraven zeigeten haz.
der einer von todjerne ist genant,
ehmereiz, tybaldes sun erkant.
so mac von marroch akarin
mit eren vürsten herre sin,
des baruckes geslehte,
der mit kristenlichem rehte
gahmureten ze baldac
bestatte, davon man sprechen mac.
welhe bivilde er im erkos
da er den lip durh in verlos,
wie sprach sin eppitafium,
daz was ze jamers siten vrum;
wie was gehert sin sarkes stat,
also der baruc selbe bat,
von smareit und von rubin,
die rede lazen wir nu sin.
ich wil die künege nennen gar:
der künec mattabel von tafar.
der künec castable von comis.
do sach der marcrave wis,
der strit wolt in da niht vergen.
der künec tampaste von tabrasten.
und der künec goriax von cordubin:
der truoc manheit und sin.
der künec haukauus von nubia
streit ouch vil manliche da.
cursaus von barberie,
von untat der vrie.
der künec buer von siglimessa,
und der künec corsuble von dannjata.
der künec corsude von saygastin:
wenic was da sin gewin.
der künec vrabel von corasen:
des helm enpfienc da masen.
der künec haste von alligues
vragete den marcgraven des,
waz er wolde an sinen wec.
der künec embrons von alimec.
der künec joswe von alahoz.
daz bluot in durh die ringe vloz
allen, wan gyburge sun:
dem enwolt er da niht tuon.
daz enliez er durh in selben niht:
gyburge diz maere des vrides giht,
in der geleite er dannen reit:
der marcrave niht mit im enstreit.
sin stiefsun ehmereiz sprach san:
< ei waz du lasters hast getan
an miner muoter al den goten!
din zouber nams uz ir geboten,
und minem vater tybalt.
darumbe termis wirt gevalt
und al diu kristenheit durhriten.
du hast ze lange alhie gebiten:
mit tode giltet nu din lip
daz ie so wiplichez wip
durh dich zebrach unser e.
daz tuot al minem geslehte we.
ich enschilt ir niht, diu mich gebar,
ob ich der zühte wil nemen war;
doch trag ich immer gein ir haz.
mir stüende diu krone al deste baz,
hetez arabel niht verworht:
daz hat min scham sit dicke ervorht.>
do ehmereiz, gyburge barn,
so riterliche kom gevarn,
und al sin wapenlichez kleit
nie dehein armuot erleit
wan ez waz tiuwer und lieht,
der marcrave entet im niht;
gein siner rede er ouch niht sprach:
swes er von gyburge jach,
daz wart im einen gar vertragen.
die anderen wunt und erslagen
wurden. ir ehte vluhen durh not,
siben alda belagen tot.
von den reit do vürbaz
der marcrave uf niuwen haz
gein zwein künegen hoch gemuot.
daz waren riter als guot,
gein strite rehte vlinse.
gein einem swaerem zinse
die helde bede lagen,
die maneges prises pflagen.
der eine von liwes nugruns
der werde künec tenebruns,
und arofel von persya -
die lagen ir hers al eine da -,
der gyburge veter was.
ist in dem meien touwec gras
geblüemet durh den süezen luft,
dise zwene durh pris und durh ir guft
waren baz geflorieret
und also gezimieret
daz es diu minne hete pris.
sold ich gar in allen wis
von ir zimierde sagen,
so müese ich minen meister klagen,
von veldeke: der kundez baz.
der waere der witze ouch niht so laz,
er nande iu baz denne al min sin,
wie des iewedern vriundin
mit spaecheit an si leite kost.
si gahten ze ors uf durh die tjost.
do der marcrave gein in her
reit, da wurden bediu sper
von rabine gesenket,
und niht von im gewenket,
er liez et hurteclichen komen.
do bede tjost waren genomen
von dem marcgraven starc,
sine reise er wenec barc:
er wolde et ze orangis hin,
da gyburc diu künegin
sin herze nahen bi ir truoc.
ieweder künec uf in sluoc
so die smide uf den anboz.
schoyuse wart der scheiden bloz
und manlich gezucket,
und bede sporn gedrucket
puzzat durh die siten.
manlich was ir striten.
der künec tenebruns lac tot.
alreste gap stritliche not
dem franzoys der persan.
hurta wiez da wart getan!
die schildez schirben vlugen enbor.
ein swert der künec pantanor
gap dem künege salatre,
der gabz dem künege antikote,
der gabz essere dem emeral,
der gabz do als lieht gemal
arofel dem küenen:
der kund ouch wenic süenen.
sus kom daz swert von man ze man,
unz ez der persan gewan,
arofel, derz mit ellen truoc
undz vil genendeclichen sluoc,
wand er mit strite kunde
und niemen vür sich gunde
deheinen pris ze bejagen.
ich het iu vil ze sagen
von siner hohen werdekeit,
und wie er den ruoft erstreit
under al den sarrazinen,
daz er sich kunde pinen
von hoher kost in wibe gebot
und ouch durh siner vriunde not,
berlich im selben ouch ze wer.
under al dem terramers her
waz ninder bezzer riter da
denne arofel von persia.
gyburge milte was geslaht
von im. er hetez dar zuo braht,
daz ninder dehein so miltiu hant
bi sinen ziten was bekant.
arofel der riche
streit genendecliche:
er bejagt e werdekeit genuoc.
daz ors mit hurte in naher truoc,
daz die riemen vor einem knie
brasten dort und hie.
ame lendenier si entstricket wart
von der hurteclichen vart,
diu iserhose sanc uf den sporn:
des wart sin blankez bein verlorn.
halsberges ger und kursit
und der schilt an der selben zit
waren drab gerucket, deiz bein stuont bloz.
den blanken diechschenkel groz
der marcrave hin ab im swanc.
des küneges wer wart do kranc.
er bot ze geben sicherheit,
der e genendeclichen streit,
und da zuo hordes ungezalt.
von dem ors er wart gevalt.
der marcrave erbeizet ouch do,
des gevelles was er vro.
arofel ane schande
bot drizec helfande
ze alexandrie in der habe,
und daz man goldes naeme drabe
swaz si mit arbeite
trüegen, und guot geleite
al dem horde unz in paris.
< helt, dune hast deheinen pris,
ob du mir nimst min halbez leben:
du hast mir vreuden tot gegeben.>
do der marcrave siniu wort
vernam, daz er so grozen hort
vür sin verschert leben bot,
er dahte an vivianzes tot,
wie der gerochen würde,
unz daz sin jamers bürde
ein teil gesenftet waere.
den künec vrageter maere,
daz er im sagte umb sinen art,
von welhem lande sin übervart
uf sinen schaden waere getan.
er sprach< ich bin ein persan.
min krone alda der vürsten pflac
mit kraft unz an disen tac:
nu ist diu swacheit worden min.
ei bruoder tohter, daz ich din
mit schaden ie sus vil engalt!
arable und tybalt,
laeget ir vür mich beidiu erslagen,
iuwern tot man minre solde klagen.>
der künec niuwan der warheit jach.
der marcrave mit zorne sprach:
< du garnest al min herzeser,
und daz din bruoder terramer
mine besten mage ertoetet hat,
und daz din helfeclicher rat
da bi so volleclichen was.
ob allez gebirge koukesas
diner hant ze geben zaeme,
daz golt ich gar niht naeme,
dune gultest mine mage
mit des todes wage.>
arofel sprach< mac iemen han
darumbe du mich halben man
alsus verhouwen lazes leben,
des wirt dir vil vür mich gegeben.
nu sich, dort stet volatin
daz ors: damit diu schulde min
gein dir waere vergolten gar.
ich nam durh mine triuwe war
zehen künege, mines bruoder kint,
die hie mit grozer vuore sint:
durh die vuor ich von persia.
ist in minem riche alda
iht des du gerst vür minen tot,
daz nim und laz mich leben mit not.>
warumbe sold ichz lange sagen?
arofel wart alda erslagen.
swaz harnasches und zimierde vant
an im des marcraven hant,
daz wart vil gar von im gezogen
und dez houbet sin vür unbetrogen
balde ab im geswenket
und der wibe dienst gekrenket.
ir vreuden urbor an im lac:
da erschein der minne ein vlüstic tac.
noch solden kristenlichiu wip
klagen sinen ungetouften lip.
der marcrave ninder vloch,
e daz er von im selben zoch
harnasch daz er e hete an:
ein bezzerz daz der tote man
gein im ze strite brahte,
balde er des gedahte,
mit zimierde leit erz an den lip.
des bekant in niht sin selbes wip
sit do es im wart vil not,
swie kuntliche rede er ir bot.
diu zimierde gap kostbaeren schin.
arofels ors, hiez volatin,
da uf saz er al zehant.
bediu swert er umbe bant:
arofels schilt er dar zuo nam,
der künge wol ze vüeren zam.
puzzat sin ors was sere wunt:
den zoum er drab zoch an der stunt,
daz es sich hungers werte.
mit im ez dan doch kerte:
swa sin herre vor in reit,
die selben sla ez niht vermeit.
sus reit der unverzagete,
so daz in niemen jagete,
unz er orangis ersach,
uf dem palas sin liehtez dach.
des wart sin vreude erhoehet,
diu e was gar gevloehet
uz sime herzen hin zetal.
von businen hort er schal
und sach von rotte manegen stoup:
terramer het urloup
siner tohter sune gegeben,
daz er gyburge ir leben
uf orangis naeme.
nu seht wie daz gezaeme
von griffanje poydjus,
daz er siner muomen sus
der sippe wolde lonen.
billicher solder schonen
ir und aller wibe.
ze schirme gyburge libe
kom zuogilt der künec tesereiz.
vür war ich noch an wiben weiz,
swelh riter het alsölhen site
der tesereiz wonte mite,
daz der möht ir minne han.
des wibes herze treit der man:
so gebent diu wip den hohen muot.
swaz iemen werdekeit getuot,
in ir handen stet diu sal.
wert minne ist hoch an prüevens zal.
die pfede und die straze gar
verdecket waren mit maneger schar.
swaz der gein orangis lac,
der marcrave einer künste pflac,
daz sin munt wol heidensch sprach.
sin schilt was heidensch den man da sach,
sin ors was heidnisch daz er reit,
al siniu wapenlichiu kleit
gevuort uz der heiden lant.
willelm der wigant
gein al den storjen kerte.
sin manheit in lerte,
swa die lücke giengen durh,
ez waere uf wisen od in der vurh,
daz er da sanfte stapfete.
des hers vil an in kapfete.
poydjus von griffane
enthielt sich uf dem plane,
unz im sin her kom gar.
er het ouch ze vil der schar
von tesereizes krefte:
der het ze geselleschefte
uz sin selbes lande dar gebeten
die von sotters und die latriseten
und die von collone;
ouch dienden siner krone
die von palerne;
tesereize ouch dienden gerne
die von grikulanje
uz der wilden muntanje,
mit bogen und mit slingen,
damit sie kunden ringen.
der marcrave niht vermeit,
durhz her gein orangis er reit:
des kom er ze arbeite.
si pruoften ein gereite
daz uf dem wunden orse lac;
und eines sites des er pflac,
daz er ein klein belzelin
daz selbe was lieht hermin
an zoch, dar ob er wapen truoc:
des belzelins ein gere sluoc
hinden übern satelbogen;
und do puzzat vür unbetrogen
so eben zogt uf siner sla,
des bekanden in die heiden da.
si sprachen< jenez ors truoc den man
von dem pinel den tot gewan,
und der uns erfiklanden
ersluoc und turkanden.
daz selbe ors den einen truoc,
der den künec turpiunen sluoc,
den richen von falturmie.
swiez umb disen riter ste,
ich waene der schade von im geschach.
diz ors im zoget sus eben nach:
er ist vür war ein kristen
und wil von uns mit listen.
dort unden sin hermin gewant
uz der franzoyser lant
gein uns ist her gevüeret.>
da wart mit sporn gerüeret.
des enwas et do dehein ander rat,
da ergienc mit poynder puntestat.
immer zweinzec ensamt stachen
oder mer, daz gar zebrachen
uf im diu sper ze stücken gar.
in gap ein schar der anderen schar
von hant ze hant als einen bal.
sus vuorten sin berge und tal.
arofels ors volatin
und schoyus daz swert sin
da wurden bürgen vür sin leben.
dem wibe lones was vil gegeben,
der künec von collone
bat in da riten schone:
der vuor im da ze naehest bi.
< ich wil wizzen wer ditz si>,
sprach tesereiz, der minnen kranz:
des sper was lieht von varwe glanz.
er sprach< ob du getoufet sis,
so enpfach eine tjost durh den pris.
ob duz der marcrave bist,
half dir do din herre christ
daz diu araboysinne
arabel durh dine minne
richiu lant und werde krone
diner minne gap ze lone
trüege sölh ere ein sarrazin,
als wont an dem prise din,
des waeren alle unser gote gemeit,
ich wil durh dine werdekeit
dich vor al den heiden nern,
benamen durh dine minne wern.
mir enhat hie niemen vollen strit;
min her wol ebenhiuze git
von grikulanje unz an den roten.
ich wil dich unsern werden goten
wol ze hulden bringen:
da mac din dienst wol ringen
nach wibe lon und umb ir gruoz.
ob ich mit dir striten muoz,
ich weiz wol, dest der minne leit.
so unsanfte ich nie gestreit
mit deheiner slahte man,
wand ich dir deheines schaden gan.>
er bat in dicke keren,
und er wolde im richeit meren:
er warp nach fianze.
ze treviers wart ein lanze
uf den marcraven gestochen;
die begreif er unzerbrochen
und want si einem heiden uz der hant:
des wart sin tjost mit schaden erkant.
innen des rief tesereiz:
< nu kere, ob dich in dienste weiz
arabel diu künegin.>
wider wart geworfen volatin
gein dem künege von latriset:
er leiste unsanfte sine bet.
hie wurden diu ors mit sporn genomen.
da was manheit gein ellen komen,
und diu milte gein der güete,
kiusche und hochgemüete,
mit triuwen zuht ze beder sit:
der ahte schanze was der strit.
daz niunde was diu minne:
diu verlos an ir gewinne.
von rabine hurteclichen
si liezen naher strichen.
da wart faylieren gar vermiten
und bediu sper enzwei geriten.
diu tjost da sterben lerte
tesereizen, der ie merte
pris des diu werlt gereinet was.
geeret si velt und gras
alda der minnaere lac erslagen.
daz velt solde zuker tragen
al umb ein tagereise.
der clare kurteyse
möht al den bien geben ir nar:
sit si der süeze nement war,
si möhten, waerns iht wise,
in dem lufte nemen ir spise,
der von dem lande kumt gevlogen,
da tesereiz vür unbetrogen
sin riterlichez ende nam.
der was der minne ein blüender stam,
den tote des marcraven hant:
den het ouch minne dar gesant.
gyburge bote was wol ze wer.
mit poynder nam in vür daz her
ze vluge und ze treviers.
< mahmet, und ganstu mirs>,
sprach maneger,< ich begrife dich>.
an allen siten manegen stich
im manec geruowetiu storje bot.
er vloch dan, puzzat lac tot,
sin ors: daz begund er klagen.
schoyus wart do vil geslagen
den heiden ze ungemache.
kastanjen boume ein schache
da stuont mit winreben hoch:
in der dicke er in enpfloch.
snellichen truoc in volatin
ze orangis vür die porte sin.
alerste twanc in jamers not
umb sines werden hers tot
und vivianses sines neven.
ein alter kapelan, hiez steven,
uf der wer ob der porte stuont:
dem tet der marcrave kunt
daz er da selbe waere.
dern geloubte niht der maere.
diu künegin kom selbe dar.
si nam der zimierde war:
der koste si bevilte.
si prüefte ouch bi dem schilte
daz er ein heiden möhte sin.
arofels ors volatin
was niht so puzzat getan.
si sprach< ir sit ein heidensch man.
wen waenet ir hie betriegen,
daz ir sus kunnet liegen
von dem marcraven ane not?
sin manheit im ie gebot
daz er bi den sinen streit
und vlühtec nie von in gereit
durh deheiner slahte herte.
maneger iu daz werte,
iuwer halden hie so nahen,
wan daz ez kan versmahen
hie inne al miner riterschaft.>
do was ir werlichiu kraft
gedigen et an den kapelan:
dort inne was dehein ander man.
der marcrave zer künegin
sprach< süeziu gyburc, la mich in,
und gip mir trost den du wol kanst.
nach schaden du mich vreuden manst:
ich han mich doch ze vil gesent.>
si sprach< ich enbin des niht gewent,
daz der marcrave al eine
kume. mit eime steine
sol iu gewinket werden,
daz ir ligt uf der erden:
iuwers haldens ich iu hie niht gan.>
der heiden hers ein woldan
wol vünf hundert mennische vuorten,
die si mit geiselen ruorten:
daz waren die kristen armen.
die begunden sere erbarmen
gyburge, diu si horte und sach.
zem marcraven si do sprach:
< waeret ir herre diss landes,
ir schamt iuch maneges pfandes
als iuwer volc dort lidet.
ob ir helfe bi den midet,
so weiz ich wol daz irz niht sit.>
munschoy wart geschrit,
und uf geworfen uz der hant
schoyus: des ecke waren bekant.
da wart gehardieret
und also gepungieret,
swen er erreichte, der lac da tot.
die heiden vluhen vor durh not.
olbenden und dromendaris
da beliben, geladen in manegen wis
mit wine und mit spise.
der marchgrave wise
arofels wapen da genoz:
wan des kraft was so groz
über al der heiden her,
daz ir neheiner kom ze wer.
si vorhten daz erz waere,
und erschracten so der maere,
dazs ir gewin liezen sten.
die soume hiez er wider gen;
über al der kristen liute bant
uf sneit des marcraven hant.
er bats et wider triben:
er enliez da niht beliben
swaz im ze nutze tohte.
mit eren er do mohte
komen vür die porten sin.
dannoch wante diu künegin
daz si waere verraten.
inlazens dicke baten
der marcrave und diu erloste diet.
der küneginne vorhte riet
daz sien marcraven mante
daz in doch wenic schante:
< do ir durh aventiure
bi karlen dem lampriure
nach hohem prise runget
und romaere betwunget,
eine masen die ir enpfienget do
durk den babest leo,
die lat mich ob der nasen sehen.
so kan ich schiere daz gespehen,
ob irz der marcrave sit:
alerst ist inlazens zit.
han ich denne ze lange gebiten,
ich kan mit vorhtlichen siten
umb iuwer hulde werben
daz enlaz ich niht verderben
mit dienstlichem koufe.>
der helm und diu goufe
wart uf gestricket und ab gezogen.
diu künegin was unbetrogen:
die masen si bekante.
mit vreuden si in nante:
< willelm ehkurneys,
willekomen, werder franzeys.>
si bat die port uf sliezen.
er moht e niht geniezen,
swaz er ir ze künde sagete:
daz si vil dicke klagete.
do sim mit vorhten manegen kus
gap, der marcrave alsus
sprach:< gyburc, süeze amie,
wis vor mir gar diu vrie
swaz ich hazzes ie gewan,
wan ich gein dir niht zürnen kan.
nu geben beide ein ander trost:
wir sin doch trurens unerlost.>
des wortes gyburc sere erschrac.
si gedahte< ob ich in vragen mac
der rehten maere von alischanz?
ob er selbe und vivianz
daz velt behabeten mit gewalt
gein dem künege tybalt,
od wiez da ergangen waere?>
al weinende si vragete maere:
< wa ist der clare vivianz,
mile und gwigrimanz?
ouwe din eines komenden vart!
wa ist witschart und gerhart
die gebruoder von blavi,
und din geslehte uz kumarzi,
sanson und jozeranz
und huwes von meilanz
und der pfallenzgrave bertram
der selbe dinen vanen nam
und hunas von sanctes,
dem du nie gewanctes
deheines dienstes, noch er dir?
herre und vriunt, nu sage mir,
wa ist gautiers und gaudin
und der blanke gibelin?>
der marcrave begunde klagen.
er sprach< ich enkan dir niht gesagen
von ir iesliches sunder not.
berlich vivianz ist tot.
in min selbes schoze er lac,
der tot sin jungez herze brach.
mir hat din vater terramer
gevrumt mangiu herzeser,
und tuot noch e erz laze.
min vlust ist ane maze.>
do ez gyburc het alsus vernomen,
daz ir vater selbe waere komen
uf alischanz von über mer,
si sprach< al kristenlichiu wer
mac im niht widerriten.
sin helfe wont so witen,
von orient unz an pozzidant,
dar zuo al indiaschiu lant,
von orkeise her unz an marroch,
dar zuo den witen strich dannoch
von griffanje unz an rankulat
die besten er mit im hie hat,
sine man und al min künne.
uns nahet swachiu wünne.
hete wir doch sölhe kraft,
daz si an den zingelen riterschaft
und hie zen porten müesen holn,
davon si möhten schaden doln!
ich erkenne si so vermezzen,
wir werden hie besezzen.
nu wer sich wip und man:
niht bezzers rates ich nu kan.
daz naehste gedinge ist unser leben:
daz ensul wir niht so gahes geben.
si mugen wol schaden erwerben,
e daz wir vor in sterben.
orangis ist wol so veste,
ez gemüet noch al die geste.>
manliche sprach daz wip,
als ob si manlichen lip
und mannes herze trüege.
er was wol so gevüege,
daz er si nahen zuo zim vienc:
ein kus da vriuntlich ergienc.
unverzagetlich er sprach:
< nach senfte hoeret ungemach.
wer möht ouch haben den gewin,
als ich von dir beraten bin
an hoher minne teile,
sin leben waere darumbe veile,
und allez daz er ie gewan?
guoten trost ich vor mir han,
mahtu behalten dise stat:
manec vürste, den ichs noch nie gebat
durh mich riten in diz lant.
mit swerten loes ich diniu bant,
swaz si dir mit gesezze tuont.
miner mage triuwe ist mir wol kunt.
dar zuo der roemisch künec ouch hat
mine swester, der mich nu niht lat.
min alter vater von narbon
sol dir mit dienste geben lon,
swaz er und elliu siniu kint
von dinem prise geeret sint.
nu sag uf dine wipheit,
ist dir min dar riten leit
od liep min hie beliben?
swar mich din rat wil triben,
dar wil ich keren unz an den tot.
din minne ie dienst mir gebot,
sit mich enpfienc din güete.>
nu kom daz her mit vlüete.
der künec von marroch akarin
da kom mit maneger storje sin.
terramer, der vogt von baldac,
gewapent gein orangis pflac
gahens swaz er mohte.
swaz al des hers tohte
beidiu ze orse und ze vuoz
vür orangis komen muoz.
sölh was der banier zuovart,
als al die boume in spehtshart
mit zendal waeren behangen.
sine wurden niht enpfangen
mit strites gegenreise.
willelm der kurteyse,
al die porten und drob die wer
bevalh er dem erlosten her
daz er in dem woldan
bi den soumen dort gewan.
den gap er manlichen trost,
und mante wie si waeren erlost,
daz si dar an gedaehten,
swenne in die heiden naehten.
vil steine kint und wip
uf die were truoc, ieslichs lip
so si meiste mohten erdinsen.
si woltenz leben verzinsen.
terramer do selbe niht vermeit,
ze vare umb orangis er reit,
siner tohter schaden er spehete.
do daz her gar verschehete,
ieslich storje mit ir kraft,
daz si dehein riterschaft
an zingeln und an porten
weder sahen noch enhorten,
die man ze orsen solte tuon,
fabors, terramers sun,
gap ieslichem künege stat
als in sin vater ligen bat.
terramer und tybalt
sich schone leiten mit gewalt
vor der porten gein dem palas
da gyburc selbe uf was.
zwene künege rich erkant,
bohereiz und gorsant
ander siten lagen,
die witer ringe pflagen.
zuo den loyschierte
manec vürste, der zimierte
mit hoher koste sinen lip,
ich waene da heime durh diu wip.
die zwuo siten sint belegen:
wer sol der dritten porten pflegen,
diu uz gienc gein dem plane?
der künec von griffane,
und der künec margot von pozzidant,
und der hürnin gorhant,
die pflagen der dritten porten.
zer vierden siten horten
fabors und ehmereiz,
morgowanz und bassigweiz,
gyburge dri bruoder und ein ir sun.
si mohtenz ungerne tuon,
die jungen künege hoch gemuot.
wie diu vünfte si behuot?
der pflac der künec halzebier.
noch mer ist ir benennet mir:
amis und chordeiz,
und der künec matribleiz,
und josweiz der riche.
der lac wol dem geliche,
daz matusales sin vater -
die werden uz den boesen jater
so den distel uz der sat -,
sines vater helfe und des rat
vrumt in uz sime lande
über mer an alle schande:
wand er vuorte manegen helt,
die gein vienden waren erwelt.
drizec künege warn im benant,
und manec eskelier vil rich erkant,
amazzur und emeral.
die swuoren do sunder twal
diz gesez zeime jar vür die stat,
als si tybalt durh rache bat.
orangis wart umbelegen,
als ob ein wochen langer regen
niht wan riter güzze nider.
wir han daz selten vreischet sider,
daz so manec kostebaer gezelt
vür deheine stat über al daz velt
so richlich wurde uf geslagen.
durh sin gemach und durh ir klagen
gyburc den marcraven dan
vuorte, den strites müeden man,
do daz uzer her verzabelt was
und daz inner wol genas,
so daz in niemen stürmen bot
und daz gestillet was diu not.
in ein kemenaten gienc
gyburc, diu ez sus an vienc
mit ir amise:
da entwapent in diu wise;
si schouwete an den stunden,
ob er hete deheine wunden,
der si von pfilen etsliche vant.
diu künegin mit ir blanken hant
gelasurten dictam
al bla mit vinaeger nam,
und so die bone stent gebluot.
die bluomen sint ouch dar zuo guot,
ob der pfile da waere beliben,
damit er wurde heruz getriben.
si bant in so daz anfortas
mit bezzerem willen nie genas,
und umbevienc in ane nit.
ob da schimphes waere zit?
waz sol ich davon sprechen nu?
wan ob si wolden grifen zuo
ze beder site ir vriheit,
da engein si niht ze lange streit.
wand er was ir und si was sin:
ich griffe ouch billich an daz min.
si vielen sanfte an allen haz
von palmat uf ein matraz:
al senfte was ouch diu künegin,
reht als ein jungez genselin
an dem angriffe linde.
mit terramers kinde
wart lihte ein schimpfen da bezalt,
swie zornic er und tybalt
dort uze ietweder waere.
ich waene do ninder swaere
den marcraven schuz noch slac.
dar nach diu küneginne do pflac,
si dahte an sine arbeit
und an sin siuftebaerez leit
und an sin ungevüege vlust.
daz houbt sin si uf ir winster brust
leite: uf ir herzen er entslief.
mit andaehte si do rief
hin ze ir schepfaere alsus:
< ich geloub, altissimus,
daz du got der hoehiste bist
vil staete an allen valschen list,
unt daz din wariu trinitat
vil tugenthafter bermede hat.
sit daz wir nu zerbarmen sin,
ich und der geselle min,
und daz wir vriunde han verlorn,
die du dir selbe hast erkorn
in der engele gesellekeit,
swer nach selher helfe streit
uf alischanz in dinem namen,
sich mac din gotheit wol schamen,
ob wirs werden niht ergetzet,
daz wir nu sin geletzet
aller werltlicher wünne,
dirre man an sime künne,
und die mir waren undertan.
nu lern ich, des ich nie began,
eins jaemerlichen trostes gern:
des müeze mich din güete wern,
daz sich kürze nu min leben,
sit mir min vater hat gegeben
sus ungevüege rache.
zwuo und sibenzec sprache,
der man al der diete giht,
die enmöhten gar volsprechen niht
miniu vlüstebaeren ser,
ich enhab der vlüste dannoch mer.
ei vivianz, beas amis,
dinen durhliuhtigen hohen pris,
wie den diu werlt beginnet klagen!
wie moht der tot an dir betagen?
du bist benamen der eine,
den ich vor uz so meine,
daz ich enpfahe nimmer not
der gelich, die mir din tot
wil künfteclichen werben.
wan mües ich vür dich sterben!
und ouch vür ander vriunde min,
die gein den heiden taten schin
manege riterliche tat;
daz der darbet und mangel hat
min klagender vriunt uz erkorn.
ei waz ich hohes vundes han verlorn!
maneges heldes triuwe die ich vant,
do ich der arboyse lant
und den künec und des kint verliez,
und der touf den ungelouben stiez
von mir, und daz ich kristen wart.
nu hat mines vater nachvart
mir disiu herzeser getan.
daz müese tybalt han verlan.>
ir herzen ursprinc was so groz:
durh diu ougen uf die brust ir vloz
an des marcraven wange
vil wazzers. niht ze lange
er lac unz daz ez in wacte.
vor schanden gar der nacte
und der hohen vreude ein weise,
willelm der kurteyse
gap der küneginne guoten trost,
und jach si wurde wol erlost.
< got ist helfe wol geslaht:
der hat mich dicke uz angest braht.
hilfet mir nu sin geleite
durhz her an arbeite,
so kum ich schiere wider zuo dir.
vrouwe, nu solt du sagen mir
belibens ode ritens rat:
din gebot ietwederz hat.>
gyburc sprach< din eines hant
mac von al der heiden lant
den liuten niht gestriten:
du muost nach helfe riten.
von rome roys lawis
und dine mage sulen ir pris
an dir nu lazen schinen.
ich belib in disen pinen
so daz ich halde wol ze wer
orangis vor der heiden her
unz an der franzoysaere komen,
oder daz ich han den tot genomen,
ob noch groezer waere ir maht.>
der tac het ende und was nu naht.
der marcrave alerst enbeiz
gahes pitit mangeiz:
daz truogen juncvrouwen dar.
sin harnasch lac bi im gar,
snellich er wart gewapent drin.
mit al der zimierde sin
unlange er danne vürbaz gienc,
unz in diu küneginne umbevienc.
gyburc sprach< herre markys,
laz dinen erwelten pris
an mir nu wesen staete,
daz du durh niemens raete
wenkest an mir armen,
und laze mich dir erbarmen.
denke an dine werdekeit!
ich weiz wol daz dir waere bereit
in franchriche manec wip,
so daz si ir ere und ir lip
mit minne an dich wante:
ob denne din güete erkante
waz ich durh dich han erliten,
der wer wurde an mich gebiten.
ob die claren franzoysinne
dir nach dienst bieten minne,
daz si dich wellen ergetzen min,
so denke an die triuwe din.
und ob dir iemen gebe untrost
daz ich nimmer werd erlost,
den laz von dir riten:
vüere die getürren striten.
und denke waz ich durh dich liez,
daz man mich ze arab hiez
al der vürsten vrouwe.
dennoch was ich in der schouwe,
daz man mir clarheite jach,
vriunt und vient, swer mich sach.
du möhtes mich noch wol liden,
und solt uns kumber miden.>
er gap des fianze,
daz diu jamers lanze
sin herze immer twunge,
unz im so wol gelunge
daz er si da erloste
mit manlichem troste,
und lobt ir dennoch vürbaz
daz er durh liebe noch durh haz
nimmer niht verzerte
von spise diu in nerte,
niht wan wazzer und brot,
e daz er ir bekanten not
mit swertes strite erwante.
alsus in von ir sante
gyburc diu künegin.
dar wart gezogen volatin.
al weinende wart er uz verlan,
diu porte sanfte uf getan.
nu was diu schiltwache
al umbe daz her mit krache,
mit maneger sunder storje groz.
der marchgrave anderstunt genoz
arofels wapen diu er truoc.
des hers im widerreit genuoc;
si sprachen her und da:
< diz ist der künec von persia.>
in nert ouch daz er heidnisch sprach.
unverzagt er marcte und ersach
eine straze die er rekande,
gein der franzoyser lande.
daz her vür orangis pflac
komens unz an den vünften tac;
dennoch vuorens allez dar.
manec siuftebaeriu schar,
den herren und mage waren belegen
tot, die muosen jamers pflegen.
si jahen, apollo und tervigant
und mahmet waeren geschant
an ir gotlichem prise.
terramer der wise
dicke vragete maere,
wiez da ergangen waere.
daz moht er eine niht gar gesehen,
swaz da wunders was geschehen
an den hoch richen werden.
gevohten uf der erden
wart nie so schadehafter strit
sit her von anegenges zit.
arofel von persya
in maneger zungen sprache alda
wart beklagt ouch tesereiz,
pinel und poufameiz
und der milte noupatris,
eskelabon der manegen pris
bezalte durh der wibe lon.
von boctane der künec talimon
wart mit den anderen ouch geklagt.
turpiun der unverzagt,
der künec von falturmie,
des tot der heidenschefte tet we.
do si den schaden gewisten
und mit der warheit vermisten
drier und zweinzec künege die da tot
waren belegen, terramers not
pflac do deheiner vire.
amazzur und eskelire
und emerale ungezalt,
der lac so vil da tot gevalt,
daz ez ane prüeven gar beleip.
diu vlust do terrameren treip
in so herzebaere klage,
des waere erstorben lihte ein zage.
do sprach er trurecliche:
< swer giht daz ich si riche,
der hat mich unreht erkant,
swie al der heidenschefte lant
mit dienste sten ze minem gebote.
ich mac der kristenheite gote
alerste nu grozes wunders jehen:
selh wunder ist an mir geschehen,
daz ein hant vol riter mich
hat nach entworht durh den gerich,
daz ich den ungelouben rach,
den man von minem kinde sprach,
arabeln diu tybalde enpfuor.
uf minen goten ich do swuor
daz ich den goten ir ere
so geraeche daz nimmer mere
dehein min kint des zaeme
daz ez den touf genaeme
durh jesum, der selbe truoc
ein kriuze da man in an sluoc
mit drien nageln durh sin verh.
min geloube stüend entwerh,
ob ich geloubte daz der starp
und in dem tode leben erwarp
und doch sin eines waeren dri.
ist mir min alt geloube bi,
so waen ich daz sin trinitat
an mir deheine volge hat.
er mac wol guote riter han.
des engalt min veter baligan,
der mit dem keiser karle vaht,
do al der heidenschefte maht
von dem entschumpfieret wart.
vür war nu ist min hervart
kreftiger und witer braht.
ich wil und han mir des erdaht,
daz ich manege unkunde not
arabeln gaebe und smaehen tot,
des jesus guneret si:
der wille ist minem herzen bi.>
die zem ersten komen und sider,
die wolten orangis nider
mit sturme dicke brechen,
herren und mage rechen
an gyburge der künegin.
si heten werlichen sin,
die der stet dort inne pflagen,
swie zornic die uzern lagen.
der marcrave ist durh si komen
ane schaden. nu wirt vernomen
alerst wiez umbe triuwe vert.
bon aventiure in het ernert
und ouch gyburge saelekeit.
beide er beleip und reit:
in selben hin truoc volatin,
gyburc behielt daz herze sin.
ouch vuor ir herze uf allen wegen
mit im: wer sol orangis pflegen?
der wehsel rehte was gevrumt:
ir herze hin ze vriunden kumt,
sin herze sol sich vienden wern,
gyburge vor untroste nern.
nu solt ir herze senfte han:
do was in beiden truren lan.
gyburc orangis und ouch ir leben
ir vater so niht wolde geben,
daz er si selben tote
und drab die kristen note
den ungelouben meren.
er bot ir driu dinc zeren,
daz si der einez naeme mit der wal:
daz si in dem mere viele ze tal,
umb ir kel einen swaeren stein;
ode daz ir vleisch und ir bein
ze pulver wurden gar verbrant;
od daz si tybalts hant
solte hahen an einen ast.
si sprach< der wol gezogene gast
erbot ie zuht der wirtin.
war tuostu, vater, dinen sin,
daz du mir teilest selhiu spil,
der ich niht kan noch enwil?
ich mac noch bezzer schanze weln.
mir sulen die franzoyser zeln:
diene lazent mir niht übersagen.>
innen des begunde ez tagen.
diu rede ergienc bi einer naht
und wart sit anders volbraht.
si vrageten< wa ist der markys?>
si sprach< der hat durh sinen pris
einen turnoy genomen,
und wil da her wider komen
schiere durh den willen min:
der sol vor disen porten sin.
da mac man schouwen wer daz velt
behabt durh der minne gelt.
er hat nu liute ein teil verlorn,
und ist der schade noch unverkorn.
ir gunerten sarrazine,
etliche mage mine,
ir welt hie beiten grozer not:
iu kumt der zwivalte tot.
doch ir mir bietet tode dri,
die zwene sint iu nahen bi:
diss kurzen lebens ende,
und der sele unledic gebende
vor iuwerem gote tervigant,
der iuch vür toren hat erkant.>
do terramer vil rehte ersach
daz deheines sturmes ungemach
oransche möht ertwingen,
do si niht wolten dingen,
do hiez er wurken antwerc.
ez waere tal ode berc,
alumbe an allen siten
er wolt die stat erstriten.
driboc und mangen,
ebenhoehe uf siulen langen,
igel, katzen, pfetraere,
swie vil iesliches waere
uf gyburge schaden geworht,
daz het si doch ze maze ervorht.
nu lac alumbe an der wer
almeistic tot ir kleine her.
eine kunst si do gewan,
daz si ieslichem totem man
hiez helm ze houbte binden.
swaz man schilde mohte vinden,
si waeren niuwe oder alt,
damit die zinne waren bestalt.
diene wancten niht durh zegeheit:
den selben was liep und leit
iewederz al geliche.
der marcrave sorgen riche,
swie balde er von gyburge streich,
sin gedanc ir nie gesweich:
der was ir zoransche bi.
ob ich nu niht so sinnic si,
daz ich gesagen künne ir not,
so lats iu erbarmen doch durh got.
ich enhan der zal niht vernomen,
wie maneges tages waere komen
ze orlens der marcrave unverzagt.
sin herberge ist mir gesagt,
daz er die schoenen stat vermeit
und eine smaehe gazzen reit
vor dem graben in ein hiuselin,
alda sin ors volatin
sich kume uf gerihte.
zem jamer er sich pflihte.
im was al hoher muot gelegen:
des wolt er sus noch so niht pflegen.
er schuof dem orse sin gemach,
und ouch dem wirte, daz der jach
daz imz nie gast so wol erbot.
niht wan wazzer und brot
im selben er ze spise nam.
sin vreude was an kreften lam.
smorgens vruo huop er sich dan.
nu was ein gewaltic man
in der stat da vür bekant
daz imz geleite was benant:
von dem künege het er daz.
der wolt keren sinen haz
uf den marcraven ane not,
der rehte gegenrede im bot.
er sprach< ich bin wol zolles vri,
mir get hie last noch soume bi:
ich bin ein riter, als ir seht.
ob ir deheinen schaden speht,
den ich dem lande habe getan,
des sult ir mich engelten lan.
die sat ich bi den strazen meit,
al der diete sla ich reit:
diu solt der werlde gemeine sin.
mir selben und dem orse min
han ich vergolten unser nar.>
der rihtaer und die sinen gar
heten in vaste umbehabt.
an allen siten zuo gedrabt
diu comune von der stat
kom, als si der rihtaer bat.
der sprach, er müeste zollen
mit also grozem vollen,
daz er des schaden enpfünde.
ez was iedoch ein sünde,
daz man in niht riten liez.
der rihtaer die sinen hiez
daz si in naemen in den zoum.
er sprach< ditze ors deheinen soum
treit, wan mich und disen schilt.
ez wirt e an den ort gespilt.>
daz swert muos et aber her vür.
den zol ich an der naehsten tür
durh niemen gerne holte,
den der rihtaer da dolte:
des houbtes er do kürzer wart.
des marcraven durhvart
enpfienc vil manegen swertes swanc;
ouch macht er rum da was gedranc.
sus muos er houwen durh die stat,
liute und ors, alsölhen pfat
daz sin straze wart al wit.
vaste hardierte in der strit:
manec wunt man wider von im vloch.
die sturmglocke man do zoch.
es solt diu stat laster han,
daz si gein dem einen man
des gerüeftes sich enbarten.
mit rotte si sich scharten.
nu was er ouch ze velde komen:
des wart sit schade von im vernomen.
si zogten im nach uf siner sla,
dise hie, die andern da:
er stapfte in sanfte unvlühtic vor.
unz wider gein dem bürgetor
tet si sin umbe keren:
des begund ir schade sich meren.
wider wart geworfen volatin;
monschoy, der krie sin,
wart mit ruofe niht geswigen.
schiere der poynder was gedigen
unz wider gein der porten:
si vluhen an al den orten.
het er sünde niht ervorht,
da waere von im der schade geworht,
des den werlichen ie gezam.
einem er eine lanzen nam;
sin strit begund in leiden.
wider in die scheiden
daz swert wart gestecket.
in die stat gestrecket
wart davon al dem comune.
do zogt er uz gein munleune.
ernalt, fiz cons de narbon,
erhort den jaemerlichen don
den man in al den gazzen rief.
dennoch lac er und slief.
er wacte die vor im lagen,
vil riter die dennoch pflagen
mit slafe gemach, iesliches lip.
nu kom des rihtaers wip.
ufen teppich viel diu vür in nider;
da nach klagte si im do sider
des küneges laster und ir not.
ir man, der waere belegen tot
< von eime der an geleite vert;
der hat sich al der diet erwert,
daz er ist ungevangen hin.
ouwe jaemerlich gewin,
den uns sin zol hat lazen
von des roemischen küneges strazen!>
zer vrouwen sprach der grave ernalt:
< wer mac daz sin, der mit gewalt
iu den schaden hat getan?
vrouwe, ist ez ein koufman,
so möht er wol geleites gern
und darumbe siner miete wern:
dem koufschatze ist der zol gezilt.>
si sprachen, er vuort einen schilt,
die mit der vrouwen komen dar:
< sin harnasch ist nach roste var,
doch wart an riter nie bekant
über al der franzoyser lant
wappenroc so kostlich,
des blic der sunnen ist gelich.
als ist der schilt untz kursit.
munschoy wart geschrit,
do er uns vlühtic wider in
tet: daz was diu krie sin.>
der grave sprach< geunerten,
ir alle die daz lerten,
daz ir vür die koufman
deheinen ritter soldet han!
waz zolles solt ein ritter geben?
het er iu allen iuwer leben
genomen, daz solt ich wenic klagen.
ich muoz in durh den künec jagen,
bi dem min swester krone treit.>
harnasch wart balde an in geleit.
von al den sinen wart daz vernomen,
die werden müesen ze orsen komen,
ritter und sarjande.
si wolten zeinem pfande
den marcraven da behaben.
solten sichs die wunden laben,
daz er in wider sante,
deheinen durst daz wante.
ernalt sprach< herre, wer daz si,
dem wont des küneges krie bi,
damit der keiser karel vaht,
der si hat geerbt und braht
uf sinen sun, derz riche hat
und noch die krie niemen lat
wan den die siner marke war
nement gein anderr künege schar.
er wil sich uns dermit entsagen,
der wise den wir müezen jagen,
daz in diu krie vriste.
wil er mit sölhem liste
an uns hie pris han bezalt,
er vliehe velt oder walt,
dar sul wir keren uf sin spor.>
ernalt vuor dan den sinen vor.
swer stab oder stangen truoc,
ze orse und ze vuoze was der genuoc,
et al diu comunie.
niht halp so manegiu bie
möhten toeten einen starken bern.
der vluht si kunde niht gewern
von provenze der markis:
ir jagen moht in deheine wis
an vlühtic schuften bringen.
nu hort erz velt erklingen;
an der selben stunde
ernalden von gerunde
der marcrave komen sach.
in sime herzen er do jach,
die rehten waeren ze velde komen.
ouch het sich ernalt vür genomen
wol vierzec poynder oder mer;
gein dem tet er widerker
mit kunstlichem kalopeiz.
ieweder sinen puneiz
von rabine naher treip:
enweder sper da ganz beleip.
ernaldes satel wüeste lac,
wand er vor sinem bruoder pflac
gevelles hinderz kastelan.
daz was im selten e getan;
er hetes ouch dennoch wol enborn.
dem marcraven was so zorn,
daz er in gern het erslagen.
dennoch der andern nach jagen
mit helfe im alze verre was.
niht wan vragens er genas,
und daz der unverzagete
sich nante und rehte sagete:
< ich binz der grave ernalt.
wer ist der mich hie hat gevalt?
der mags wol immer haben pris.>
< willelm der markis
bin ich>, sprach er,< bruoder min,
hie ensol niht mer gestriten sin.>
er vienc sin ors und zoch ez im dar.
ernalt nam an der stimme war
daz ez der marcrave was;
er zoch in nider ufez gras,
er wolt in vil geküsset han.
< bruoder, daz sol sin verlan,>
so sprach der getriuwe,
< ich leb in sölher riuwe,
daz mir senfter waere der tot.
den rehten kus ich liez in not
an gyburge uf oransche nu.
die wile ir get sölh angest zuo,
so laz ich mir niht werden kunt
daz mannes oder wibes munt
an den minen rüere.
so swaere sorge ich vüere:
daz si min ors her getruoc,
do hetez ungemach genuoc.
waz wunders kan mir got beschern!
hie muos ich mich min selbes wern:
do ich zer tjost gein dir reit,
mit mir selbem ich da streit.>
ernalt sprach< du sagest al war:
min lip min selbes libe var
hat unbekant erzeiget.
mir was din kunft versweiget,
als ein bracke ame seile.
man mac wol zeime teile
unser zweir libe zeln.
swer zwei herze wolde weln,
dern vunde niht wan einez hie.
min herze was din herze ie,
din herze sol min herze sin.
ouwe herre bruoder min,
laz hoeren und schouwen,
miner swester, miner vrouwen,
waz wirret gyburge der süezen?
mac min helfe daz gebüezen?
daz hat si wol verschuldet her,
daz ieslich werder franzoys wer
sines dienstes zir gebote.
man mac an ir gedienen gote
und unseres landes ere,
und durh die überkere
die si tet gein dem toufe.
du hast mit tiurem koufe
ir minne etswenne errungen.
mine mage die jungen,
die si hat uzen schalen erzogen
und die franchriche sint entvlogen,
sint die bi ir in der not?>
der marcrave im nante tot
mylen und vivianz;
und wie der buhurt uf alischanz
sich bede huop und schiet;
und waz do terramer geriet
daz oransche wart umbelegen;
und waz er angest muose pflegen,
e daz er durh si dan gereit.
diz bekande herzen leit
und disiu jaemerlichen dinc
zucten sherzen ursprinc
ernalde uf durh diu ougen sin.
er sprach< ouwe der mage min,
die mir tot sint gevalt!
wer hat den künec tybalt
so kreftic her über braht?
ode wie hastu des gedaht
daz wir gyburge ze helfe komen,
sit wir den schaden han genomen,
daz unser vlust niht wahse baz?
al den ich dienstes nie vergaz,
die werdent drumbe nu gemant.
al unser art waere geschant,
ob gyburc wurde enphüeret dir.
dine samnunge nenne mir
und rit mit mime rate
nach starker helfe drate.
al dine vlust den vürsten klage.
von hiute an dem dritten tage
ein hof ze munleun ist gelegt,
der al die franzoyser wegt:
dar kumt ein verriu zuovart.
heimrich und irmschart,
diu zwei von den wir sin erborn,
die hat der künec da erkorn
ze eren den hochgeziten sin.
ouch sulen vier bruoder min
mit unserr muoter komen dar.
ich waene daz die groesten schar
heimris min vater bringe.
nu gihes vür hoch gelinge:
du vindest vil der vürsten da.
swa mir benennet wirt din sla,
da rit ich vor ode nach.
nu la dir von mir niht sin so gach,
du enrites mit mir wider in,
und ziuch von dir daz harnasch din,
laz dich baden und kleiden.>
< wir müezen unsich scheiden>,
sprach der marcrave do,
< möht ich immer werden vro,
so vreut ich mich der hochgezit.
waz ob mir erloesunge git
der alle vlust erkennet
und der hoehest ist benennet?
der neme min damit günste war.
kumt min vrouwe diu küneginne dar,
des möht ich helfe enphahen.
ir ensol daz niht versmahen,
sine mane den künec umbe mich:
den site hiez ich swesterlich.
sol miner mage dar iht komen,
die erbarmet vlust die ich han genomen.
und mine bruoder die da sint
ich bin ouch heimriches kint,
wellent die mit triuwen sin,
so erbarmet si min scherpfer pin
und miniu dürren herzen ser.
mir begruonet vröude nimmer mer.
ze heimrich und ze irmenschart
und zanderr miner getriuwen art,
uf genade wil ich hin zin.
got gebe an helfe mir gewin.
bruoder, la dir bevolhen wesen,
wirp so daz gyburc müge genesen,
al dine vriunt darumbe man.>
sus schiet der marcrave dan.
ernalt reit al weinende wider,
niht darumbe daz er nider
was gevellet mit der tjost:
der jamer mit so hoher kost
begund im sine vreude zern,
sich möhts ein keiser niht erwern.
sine werden mage tot
vrumt im die herzebaeren not.
al die nach ernalde
vuoren, die gahten balde,
dort ein storje, diu ander hie:
zuo zim gesamneten sich die.
er liez ir keinen vürbaz komen.
dennoch hetens unvernomen
wen si jageten, dirre und der,
do durh des graven schilt ein sper
was wider von der tjoste braht.
si vrageten< wes habt ir gedaht?
uns sol der man entriten.
welt ir niht mit im striten,
wan lat irn uns doch vürbaz jagen?>
ernalt begund in rehte sagen:
< ez ist willelm der markis.
ine gestat des niht deheinen wis,
daz er reslagen werde
uf franzoyser erde.
er ist uns doch niht gar ein gast,
swie der zuht an im gebrast
den burgaeren von orlens.
tumpheit, waz du si schaden wens,
die wellent zuo dime gebote sin!
waz zolles solt der bruoder min
geben als ein koufman?
swer riterschaft gespehen kan,
der möht in zolles lazen vri.>
die dem graven hielten bi,
die marcten daz er weinde.
si vrageten waz er meinde,
dar umb er waere so unvro.
ernalt sagt in rehte do
daz im die sarrazine
drizehne der mage sine
gevangen heten unt erslagen:
< nu erloubet daz ich müeze klagen.
die vürsten alle waren
almeistic von den jaren
daz ir neheiner gran noch truoc.
min bruoder ungemach genuoc
het an unsich erworben.
sine man sint erstorben,
dar zuo sin wip besezzen ist:
des enweiz er niht, wie lange vrist
sich oransche müg erwern,
od welhes trostes si sich nern.
ez stet gar an der hoehsten hant.>
vil boten wart von im gesant;
die strichen naht und tac
hin zin an den sin dienst lac:
er mante mage und man.
ouch streich der marcrave dan.
gein dem abende er ein kloster vant.
er was den münchen unbekant,
doch pflagen si sin schone.
da ze samargone,
in der houbetstat ze persia,
sin schilt was geworht alda:
des buckel was armüete vri.
adramahut und arabi,
die richen stet in morlant,
sölhe pfelle sint in unbekant,
als sin wapenroc, mit steinen clar,
druf verwieret her und dar,
daz man des tiuwern pfelles man
derdurh wol kos al sunder twal:
als was ouch drob daz kursit.
cristjans einen alten tymit
im hat ze munleun an gelegt:
damit er sine tumpheit regt,
swer sprichet so nach wane.
er nam dem persane
arofel, der vor im lac tot,
daz vriundin vriunde nie gebot
so spaeher zimierde vliz,
wan die der künec feyrafiz
von secundillen durh minne enpfienc:
diu kost vür alle koste gienc.
groz müede het in dar zuo braht:
den halben tac, die ganze naht
in dem kloster er beleip.
sin unmuoze in vürbaz treip:
des bitens het in doch bevilt.
alda bevalh er sinen schilt;
des reit er ane gein munleun.
manec franzoys und bertun
und vil der engeloyse
und der werden burgunschoyse
zer hochgezit komen dar.
ich enmags iu niht benennen gar.
da was von tiuschem lande
flaeminge und brabande
und der herzoge von lahrein.
der marcrave wart enein,
da waere von storje sölh gedranc,
daz des müese wesen lanc,
e daz ein vrumer wirt in in
naeme: daz werben liez er sin,
ufes küneges hof er reit.
nach sime zoume niemen streit,
daz er daz ors enpfienge.
er rite oder gienge,
si waeren ze ors od ze vuoz,
da bot im niemen keinen gruoz.
er sach da volkes ungezalt,
kleine, groz, junc und alt:
die begunden in allen vehen.
erne wolt ouch in niht vlehen,
den alten noch den kinden.
zeinem ölboume und zeiner linden
er kerte. die e da lagen
und sazen gar, die pflagen
daz si im den schate al eine
liezen: niht gemeine
woltens mit im da han.
im wart ein sölh rum getan,
daz al wit wart sin stat:
deheinen er ouch sitzen bat.
er nam den zoum in eine hant,
den tiuweren helm von im er bant
und sturzten zuo zim ufez gras.
swaz al der massenie was,
die begunden an in schouwen,
in den venstern ouch die vrouwen,
wand im daz harnasch wonte mite.
si jahen, ez waere ein vremder site
daz er wapen solde tragen,
sine horten denne al erste sagen
daz ein turnoy waere genomen:
swelh ritter da hin wolde komen,
der möhtez wol legen uf einen soum.
der marcrave et sinen zoum
het in der hende alda er saz.
er begunde sich do entwapen baz
von dem hersniere:
daz zoch er von im schiere.
do was sin vel nach rame var,
bart und har verworren gar.
vor dem künege man do sagete,
daz im doch niht behagete,
daz erbeizet waere ein man
von eime schoenen kastelan
zem ölboum und zer linden.
< erdenken noch ervinden
mac unser deheiner wer daz si.
rostic harnasch wont im bi,
er siht ouch wiltliche.
tiuwer und riche
ist swaz er ob dem iser hat.
so lieht wapenlichiu wat
wart ougen nie bekennet.
die pfelle unbenennet
sint al der kristenheite.
ein heidenisch gereite
lit uf dem ravite.
er zaeme in eime strite
michel baz denne an den tanz.
ouch ist im ninder also glanz
sin bart, sin vel, noch sin har,
daz man in dürfe nennen clar.
er vert uz eime strite her.
ouch nimt uns wunder wes er ger,
daz er so kampfliche ist komen.
wir heten gerne daz vernomen,
wie ez umb den riter stüende,
sit wir sin deheine küende
haben noch nie gewunnen.
ein ebenhiuze der sunnen
ist der wapenroc untz kursit:
ieweders blic en widerstrit
hat so kostebaeren glast.
er ist der franzoyser gast:
von swelhem lande er striche,
er tuot wol dem geliche
daz unbekennet ist sin lip.>
do sprach der künec und des wip:
< ge wir und schouwen dar
zen vensteren, und nemen des war
waz er werbe oder waz er meine,
sit er gewapent eine
ufs riches hof sus ist geriten.>
ein wolf mit also kiuschen siten
in die schafes stige siht
des mir diu aventiure giht,
als do der marcrave sach.
diu künegin zem künege sprach:
< den wir vor uns dort sitzen sehen,
mich dunket, herre, ich müge wol jehen,
ez si min bruoder willalm,
der manegen jaemerlichen galm
hat al den franzeysen
gevrumt mit sinen reisen.
nu wil er aber ein niuwez her,
daz gein den heiden si ze wer
vür der küneginne gyburge minne.
ungerne wesse ich in hinne.
iuwer deheiner kom hin vür:
besliezet vaste zuo die tür;
ob er uzen klopfe dran,
daz man in wise iedoch hin dan.>
swaz si gebot, daz was getan.
der marcrave, der trurige man,
hetz ors in siner hant.
dennoch was er unbekant
von manegen die da waren.
da kund er zuo gebaren,
als erz billich e dolte,
daz ir deheiner wolte
im bieten ere noch gemach.
manege storje er komen sach
uf den hof und wider drab:
nach siner grozen ungehab
im niemen vriuntlich troesten bot,
der naeme pflihte siner not.
do kom ein koufman von der stat,
der in vil zühteclichen bat
durh aller koufliute ere
mit im der dankere:
< ir habt doch ungemach erliten,
von swelhem lande ir sit geriten.
iuch solten ritter grüezen baz!
sit ieslicher des vergaz,
der iuch sus eine hat gesehen,
nu lat den trost an mir geschehen
daz ich iuch dienstes müeze wern.
herre, ich sol mit hulden gern
daz ir mir hoehet miniu jar.>
der koufman hiez wimar:
der was von ritters art erborn.
er sprach< mich dunket unverlorn
daz ich iu ze eren biute:
gewert ir mich des hiute,
her nach giht ieslich min genoz
daz min pris si worden groz.>
der marcrave sprach also:
< des ir gert, des bin ich vro,
und solz geschulden swenne ich mac,
sit min niemen vor dem künege pflac,
marschalc noch ander man.
die hant des hoves unpris getan,
daz ich beleip sus wislos
e daz mich iuwer güete kos
mit gruoze vor in allen.
ez muoz mir missevallen:
ich han der mangen hie bekant,
die vil gerne miner hant
etswenne durh mine gabe nigen
und mich nu grüezen hant verswigen.
nu get ir vor, ich gen iu nach.>
der koufman mit zühten sprach:
< ir sult riten, ich sol gen!
ich wolt e wochen lanc hie sten.>
do sprach des marcraven munt:
< mir waere gesellekeit unkunt,
soldet ir min garzun sin.
lat mich bi den zühten min:
ich gevolg iu wol ze vuoz,
gesellekeit ich leisten muoz.>
der koufman liez im niht den strit:
er muose et uf daz ravit
und mit im dannen riten.
mit wem er wolde striten,
des vragten si an der straze.
der kinde was ane maze,
die dem marcraven zogeten nach.
swer in also riten sach,
der vloch in in der gazze
und entweich vor sime hazze.
ze huse in brahte wimar.
alda wart er an allen var
entwapent schiere. e daz geschach,
so was dem orse sin gemach
geschaffet vlizecliche.
pflumite und kulter riche
uf einen teppich hiez der wirt
legen; daz doch der gast verbirt,
daz er so sanfte iht saeze.
er vorhte daz er vergaeze
gyburge not da si inne was.
er warp daz man im braehte ein gras,
< und lat mich walgen als ein rint.
ob ich wart ie muoter kint,
do was diu werlt vol sorgen gar
innen des mich diu gebar.
wirt, ich bin ein herre niht:
min vlust mir anderr dinge giht.>
pflumit, kultern, matraz,
uf der deheinez er da saz.
dem wirte tet sin truren we.
al grüene gras und niuwer kle,
des wart dar vil under in getragen.
der wirt vil sere begunde klagen
daz erz niht senfter naeme,
als müeden man gezaeme,
daz er im williclichen bot.
dem wirte was des gastes not
dennoch unbekennet,
diu im sider wart benennet.
nu het der wirt daz geboten,
daz was gebraten und gesoten
vil niuwer spise reine,
vische und vleisch gemeine,
beidiu daz wilde und ouch daz zam.
der wirt die kost an sich so nam,
soltz im loesen sinen lip,
sone möht er selbe und ouch sin wip
des nimmer baz genemen war.
do bereite man mit zühten dar
und rihte eine tavelen kleine
dem marcraven eine.
do der sine hende getwuoc,
der wirt vür in mit zühten truoc
nach koufmannes prise
maneger slahte spise
gesoten und gebraten.
swelh arm man so beraten
waere, vür guot erz naeme.
sölh trinken, daz gezaeme
dem keiser ze bieten,
des enwolte sich niht nieten
der marcrave. daz was verlobt.
in duhte, er hete dran getobt,
ob er iht aeze mer danne brot
und wazzer trunke. er wolt et not
haben unz im diu hoehste hant
ze oransche erloste liebez pfant.
der pfawe vor im gebraten stuont,
mit salsen diu dem wirte kunt
was, daz er bezzer nie gewan.
den kapun, den vasan,
in galreiden die lampriden,
pardrise begund er miden.
der wirt sprach< herre, disem lant,
waere dem bezzer spise erkant,
der wurdet ir schone von mir gewert.
saget mir ob ir iht anders gert:
da lat mich balde werben nach.>
der marcrave siufte und sprach:
< lieber wirt, ez stet mir so
daz ich nimmer werde vro
unz an den urteillichen tac,
da diu gotes kraft wol vüegen mac
daz min gelübde ein ende hat.
ob mir sin trost die vreude lat
daz er mir da gelücke git,
wirt, dar nach ist denne zit
daz ich süle guoter spise leben.
ir endurfet mir niht wan wazzer geben,
und brotes daz ich drin gemer.
ze iu noch ze niemen ich des ger,
daz ez gebezzert werde.
swaz wages und der erde
lebt, daz wil ich miden;
wand ich muoz kumber liden,
unz ich han bezzeren trost erkorn.
lieber wirt, ich han verlorn
hohe mage und werde man;
dar zuo han ich in angest lan
ein wip, der dort min herze ist bi:
min lip ist hie vor vreuden vri.
nune vraget niht mere und latz et sin.
iuwer güete ist an mir worden schin:
des wirt gehoehet noch iuwer pris.
von provenze der markis
willalm bin ich genant;
getrag ich immer gebende hant,
iu wirt vergolten disiu nar,
swie swach ich hinte bi iu var.>
der wirt sprach< herre, wol mich wart,
daz iuwer her komendiu vart
in min hus ist gedigen.
die iuch hie grüezen hant verswigen,
des mugen die werden sich wol schemen.
ir sult in iuwer genade nemen
min armez dienst mit triuwen.
iuwer kumber sol mich riuwen,
unz ir an vreuden habet gewin,
ob ich han toufbaeren sin.>
der wirt wol horte und sach
daz er von truren ungemach
dennoch pflac und het erliten:
ern wolt in do niht vürbaz biten
deheiner bezzeren spise leben.
er begunde im hertiu wastel geben,
und trinken des diu nahtegal
lebt, davon ir süezer schal
ist werder dann ob si al den win
trunke der mac ze botzen sin.
der sine wart ein teil verzert
und senftez betten gar rewert.
der marcrave sich uf ein gras
leite, daz im e komen was.
der wirt nam urloup. der vuor dan
und liez den siufzebaeren man
ligen trurecliche.
wart er ie vreuden riche,
daz was im worden gar ein troum:
sin herze truoc den jamers soum.
der marcrave dahte do:
< sit mir min dinc ist komen so,
daz al die besten hie hant lan
und ir selber unpris getan,
daz ir neheiner mir sprach zuo,
geleb ich unz morgen vruo,
ich sol in vüegen sölhe klage,
daz si immer mer von dem tage
dar nach ze sprechen hant genuoc,
kint diu noch muoter nie getruoc.>
in zorne er ane slafen lac,
unz uf in schein der liehte tac.
sin harnasch lac bi im gar,
und arofels swert daz lieht gevar.
er schuoht die iserhosen an.
do kom sin wirt, der koufman:
er vragete in waz er wolde tuon.
do sprach heimriches sun:
< nu seht, ich wapen disiu bein;
ich bin ouch worden des enein,
daz ich diz harnasch an wil legen,
ob ich vor stichen od von slegen
deste baz iht müge genesen.
solt ich in dirre smaehe wesen,
dar zuo dunk ich mich ze wert.
mir waere diz und elliu swert
unmaere umb mich gebunden,
ob mich liezen und vunden
in spotte die franzoyser gar.>
er bat den wirt nemen war
wiez harnasch hinden stüende:
vorn het ers selbe künde.
der wirt sprach< herre, ez stet gar wol.
mir ist leit daz ich iuch sehen sol
sliefen in sölhe arbeit:
mir ist iuwer ungemach vil leit.
ob ir des gert, ich han gewant,
daz al der franzoyser lant
niht mac erziugen bezzer wat
denn iu min hant ze geben hat.>
der marcrave zem wirte sprach:
< ich gihe noch des ich nehten jach.
ir habt mir gunst erzeiget;
ist min leben ungeveiget,
min danc belibet ungespart.
durhs küneges swarte uf sinen bart
ditze swert sol durhverte gern:
des wil ich in vor den vürsten wern.
ich han von im smaehe und spot
nach miner vlüstebaeren not.
ich mac iu einem daz wol sagen.>
der wirt begunde also verzagen,
daz er bi im nider seic
und der gegenrede gar gesweic.
der marcrave zem orse sin
gienc. nu was ouch volatin
gesatelt und erstrichen wol.
< dirre herberge ich danken sol>,
sprach der marcrave,< kumt ez so.>
uf daz ors saz er do
und reit hin wider alzehant
da in der wirt des abentes vant.
nu het der tac sich hohe erhaben.
stapfen, zelten und draben
uf den hof begunde vil der diet.
ungedult dem marcraven riet
daz er stricte des orses zoum
vaste an einen ast von dem ölboum.
do wolt er nach den anderen gen,
durh bagen vür den künec sten.
nu daht er< sih ich disen zagen,
den künec, wirt er von mir erslagen,
kan mich sin volc vor tode sparen,
die vürsten sulen mir doch enpfaren.
waz ob sich krenket al min werben?
diu helfe muoz verderben,
als ich gyburge enthiez,
die ich in grozer angest liez.
ich wil mines vater beiten
mit zwivels arbeiten:
die muoz ich haben unz an in.
hat er denne veterlichen sin,
daz mac an mir wol werden schin.
mir helfent ouch die bruoder min
und swaz ich werder mage han.>
nu kom sin wirt, der koufman.
der sleich vür in alda er saz,
und huop sich inz gedrenge baz.
der sagte ufem palas
wer dirre werde ritter was.
do lief her ab die grede
alt und junge bede,
manec wert man der mit vreude enpfienc
den marcraven, der gein in gienc
und alsus hin zin allen sprach:
< swer mich hie nehten sitzen sach,
der mine gabe enphangen hat,
ez was eins swachen muotes rat,
daz mich der liez al eine,
dem min helfe ie was gemeine.
trüegen mine soume golt,
so waeret ir mir alle holt,
samit, pfelle und ander wat.
vil orse diu min marke hat,
saehet ir der manegez bi mir gen,
sone dörft ich sitzen noch sten
ninder, ez enwaere umb mich gedranc.
der hof sol haben undanc,
swenne ein vürste also smaehen gruoz
von der massenie enpfahen muoz.
ir waenet daz ich verdorben si:
nein, mir ist ander wille bi.>
sin wapenroc, sin kursit,
an den beiden kos man strit:
die waren verhouwen, etswa verhurt.
sin swert daz umb in was gegurt,
dem was daz gehilze guldin;
sin harnasch gap nach roste schin.
do sin gezoc so kleine
was, vil schiere al eine
er an die ritter gar gestuont.
daz was im etswenne unkunt.
der künec ufen palas
kom, da manec vürste was.
der hete messe vernomen.
ouch was diu küneginne dar komen.
der marcrave den anderen nach
gienc, unz er den künic sach,
und sine swester, des küneges wip.
er truoc daz swert umbe sinen lip.
sines komens heten haz
der künec und swer da vürsten saz:
ir neheiner was so wol geborn,
sine widersaezen sinen zorn.
der marcrave an den stunden,
daz swert niht ab gebunden
ructe er vür sich inz schoz.
sines sitzens da bi in verdroz,
ich waene, ir ieslichen,
den armen und den richen.
etslicher wunschete in sus von im,
ze chanach od ze assim,
in die hitze ze alamansura,
od wider ze scandinavia
übervroren in dem ise.
etslich vürste wise
wunschete im aber denne des,
daz er waere ze catus ercules.
so wunschte in einer ane wer
uf den wert inz lebermer,
der palaker ist genant:
< sone wurder nimmer mer bekant
deheinem franzeyse.
herverte und reise
die gein oransche sint erbeten,
die hant franchriche erjeten
von der guoten riterschaft.
ez enwart nie man so künnehaft,
durh die wir dienen müezen.>
< nune wil er niemen grüezen>,
sprach einer: der enbekandes niht.
< la sin, din ouge hiute ersiht>,
antwurte im aber dirre do,
< des etslich vürste wirt unvro.
er hat gewunnen aber schaden.
sin swert beginnet in bluote baden,
e wir unsich hinnen scheiden.
nu sint im aber die heiden
geriten alze nahen bi.
vermaldiet oransche si,
daz ir ie stein gemezzen wart.
man muoz im eine hervart
noch hiute swern oder loben,
oder man siht in drumbe toben.>
do sprach aber ein franzoys:
< min herre solt im vermendoys
lihen und arraz.
nu sehet, wie wunderlich gelaz
hat der künec starke!
min herre im sine marke
alsus erstaten solde,
ob er ruowe haben wolde.
sin gebaerde ist unbescheidenlich.>
irmschart und heimrich
da komen mit grozem gesinde:
vier vürsten, ir zweir kinde,
siben tusent ritter oder mer
ouch vuorte der alte vürste her.
da wart von kameraere staben
vil kume alsölher rum erhaben,
daz diu alde vürstin irmschart
von paveie ir vürvart
uf dem palas gewan.
ir volgete manec werder man.
do si in kom gegangen,
si wart mit kusse enpfangen:
daz tet des roemischen küneges munt.
ir tohter an der selben stunt
si mit vreuden kuste:
ir komens si wol geluste.
do der künec sine swiger
enpfienc, zuo ir tohter nider
si saz. nu kom ouch heimrich,
der vürsten krefte wol gelich:
ein barun truoc vor im sin swert,
im volgete manec ritter wert.
der künec sine zuht begienc:
er stuont uf do er in enpfienc,
und vuort in selbe mit der hant
da im vil schone wart bekant
der roemischen küneginne kus;
dar nach der künec in sazte alsus,
nahen an sine siten.
an den selben ziten
heimriches süne viere,
von al den vürsten schiere
wart erboten werdeclicher gruoz.
ieslich vürste sitzen muoz;
als taten die anderen alle.
gein der hochgezite schalle
vil teppich über al den palas
lac, dar uf geworfen was
touwige rosen hende dicke.
da wurden ir liehte blicke
zetreten: daz gap doch süezen waz.
der marcrave dennoch saz
als er zem ersten dar was komen:
ir neheines gruoz het er vernomen,
die da gruozbaere waren.
da kunder zuo gebaren
als ir schiere sult gehoeren.
sine zuht begund er stoeren,
der merken wolte siniu wort,
diu er sprach vor dem künege dort.
als swigende er gedahte:
< sit terramer mir brahte
mit vlust so herzebaeriu ser,
so bekant ich vreude nimmer mer,
wan der maze ich ir hie sihe.
mime gelücke ich des gihe,
ez möhte noch ze krufte komen,
swie vil mit vreuden si benomen.
hie sitzet min künne almeistic gar,
dar zuo ein wip diu mich gebar.
ich waene, diu nimmer süle verdagen,
sine beginne heimriche sagen
daz ich si ir beider kint.
mine bruoder die hie sint,
erhoerent die mine riuwe,
si begent an mir ir triuwe.>
er dahte< ich wilz nu wagen.>
do stuont er uf durh bagen;
über manegen schreit er dan;
do stuont der zornbaere man
vür den künec und sprach also:
< her künec, ir muget wol wesen vro
daz iu min vater sitzet bi.
nu wizzet, waern iuwer eines dri,
die waeren ze pfande mir gevarn:
daz wil ich nu durh zuht bewarn.
der segen über die engel get,
an swes arme die hant stet,
der teil ouch sines segens swanc
über minen vater alders blanc
und über die werden muoter min.
her künec, nu waent ir kreftic sin:
gap ich iu roemische krone
nach also swachem lone,
als von iu gein mir ist bekant?
daz riche stuont in miner hant!
ir waret der selbe als ir noch sit,
do ich gein al den vürsten strit
nam, die iuch bekanten
und ungern ernanten
daz si iuch ze herren in erkürn.
si vorhten daz si an iu verlürn
ir werdekeit und ir pris:
ine gestatte in niht deheinen wis,
sine müesen iuch ze herren nemen.
do kunde lasters mich gezemen.
ouwe der missewende,
daz ich mine hende
zwischen die iuweren ie gebot!
do genuzzet ir vil maneger not
die ich durh iuweren vater leit,
maneges sturmes den ich streit:
ich han ouch vil durh iuch gestriten.
nu han ich siben jar gebiten,
daz ich vater noch muoter nie gesach,
noch der neheinen, der man jach
daz si mine bruoder waeren.
ich kund iuch wol beswaeren:
durh mine muoter laz ichz gar.>
sine bruoder sprungen viere dar.
die begunden in schone enpfahen
und dicke umbevahen,
swie ez dem künege waere bi,
bertram und buove von kumarzi,
gybert und bernart der floris.
die manten in durh sinen pris,
er solte zürnen mazen.
si giengen wider und sazen:
der marcrave dennoch stuont.
do sprach des roemischen küneges munt:
< her willalm, sit irz sit,
so dunket mich des gein iu zit,
daz ich bekenne iu vürsten reht:
want sit ich was ein swaher kneht,
so lebt iu iuwers rates ie,
ouch liez mich iuwer helfe nie.
iuwer zorn ist an not bekant
gein mir. wizzet, al min lant,
swes ir drinne gert, daz ist getan.
ich mac gabe und lehen han,
daz kert mit vuoge an iuweren gewin.>
sin swester sprach, diu künegin:
< ouwe wie wenic uns denne belibe!
so waere ich diu erste die er vertribe.
mir ist lieber daz er warte her,
denne daz ich siner genaden ger.>
des wortes diu künegin sere engalt.
swaz er den künec e geschalt,
des wart ir zehenstunt do mer;
und jach si waere gar ze her.
vor al den vürsten daz geschach:
die krone er ir von dem houbte brach
und warf se daz diu gar zebrast.
do begreif der zornbaere gast
bi den zöpfen die künegin.
er wolt ir mit dem swerte sin
daz houbet han ab geswungen,
wan daz dar zwischen kom gedrungen
ir beider muoter irmenschart:
des wart ir leben da gespart.
vil kume diu küneginne gewant
ir zöpfe uz siner starken hant,
und huop sich dannen drate
in ir kemenate.
do si kom innerhalp der tür,
do hiez si balde sliezen vür
einen isninen rigel starc:
dennoch vor vorhten si sich barc.
dort uze der künec loys
waere ze etampes oder ze paris
oder ze orlens gewesen,
od swa er et möhte sin genesen,
gerner denne da bi im.
< ditze laster ane schult ich nim
von dem marcraven. der ist min man:
swaz ich dem hete getan,
der möhtz von mir den vürsten klagen.
lit min wip von im erslagen,
daz ist ein ungedientiu not
gein sölher rede als ich im bot
und der ich wolte sin bereit.>
durh zuht, durh vorhte in allen leit
was unfuoge diu da geschach.
dort inne des küneges tohter sprach
zir muoter< vrouwe, wie kumstu?
wem gevuor ie küneginne so zuo?
minem vater dem daz riche
dient, hart ungeliche
kumstu sinem hohen namen.
du springst so daz dir die lamen
möhten niht gevolgen.
wer ist dir da uze erbolgen?>
si sprach< daz ist der oeheim din.
hilf mir hulde, liebiu tohter min.>
der vürste uz narbon do gienc
alreste da er sinen sun enpfienc.
versagens urloup so bat er,
do in heimrich, sin vater,
enpfahen und küssen wolde.
er sprach als er solde:
< min kus uf oransche ist beliben,
da hat mich tybalt von getriben.
den rehten kus uf oransche ich liez,
do terramer die sine hiez
mir rezeigen grozen zorn.
ich han von siner kraft verlorn
des ich immer unregetzet bin,
ez entuo din manlicher sin
und din uzerweltiu triuwe,
so muoz mich herzen riuwe
vil gahes bringen an den tot.
ich liez gyburge in sölher not,
min zwivel giht, sol ichz gar sagen,
daz mine mage an mir verzagen.
nu hilf mir durh die staeten kraft
der dritten geselleschaft.
ich meine daz der vater bat
den sun an sin selbes stat:
des was der geist ir beder wer.
durh die dri namen ich ger
daz du dine tugent bekennest
und dir mich ze kinde nennest.
so stet din helfe ane wanc
mit troste miner vreude kranc.
nu verzage niht durh der heiden maht:
du hast pris inz alter braht.>
der vater sprach< wie stet daz dir,
ob du zwivel hast gein mir?
dinen kumber wil ich leiden,
od davon muoz mich scheiden
groz überlesteclichiu not,
od ein so starc gebot
daz die sele vome libe nimt.
diner manheit missezimt,
ob du zwivel gein mir tregest
und unser triuwe under legest.
gar dine vlust und dine klage
al balde uf mine helfe sage.
waz swerte drumbe erklingen sol!
der hoehsten hant getruwe ich wol,
daz si drucke und ziehe mir den arm.
manec heidensch herze, diu noch warm
sint, diu werdent drumbe kalt.
ob der werde künec tybalt
uf diner marke lit mir her,
man sol mich bi dir sehen ze wer.
wa nu die von mir sint erborn?
ditze laster habt mit mir rekorn.
min sun ist gesuochet niht:
ich bin der des lasters giht.
swaz im ze schaden ist getan,
des wil ich mit im pflihte han.
sag an, koeme du mit riterschaft
an si? welh was der heiden kraft?
wie tetz min junc geslehte?>
der marcrave sagt im rehte:
< ir hers mich bevilte.
der ze ende uz zwispilte
ame schachzabel ieslich velt
mit cardamome, den zwigelt
mit dem prüeven waere gezalt,
terramer und tybalt
heten manegen riter da,
und arofel von persya,
und tesereiz, den ich ersluoc,
het ouch riter da genuoc.
mir wart erslagen uf alischanz
der geflorierte vivianz
und mile, miner swester kint.
ob ir zweir mage in vreuden sint,
die hant vil untriuwe erkorn.
gevangen und sus verlorn
ich dannoch einleve vürsten han.
den heiden muos ich sige lan,
do gautiers und gaudin,
hunas und gibelin,
bertram und gerart,
huwes und witschart,
und ouch min neve jozeranz,
und der burgunschoys gwigrimanz,
daz einlefte was sanson:
mit poynder maneger hurte don
und maneger niuwer storje komen
hat si ime strite mir benomen,
daz ich niht weiz der einlever not.
myle und vivianz sint tot.>
dri starke karrosche und ein wagen
möhtenz wazzer niht getragen,
daz von der riter ougen wiel.
heimrich stuont kume daz er niht viel.
da wart an den stunden
manec edeliu hant gewunden,
daz si begunden krachen.
von herzen vroelich lachen
durh vivianzen wart verswigen:
sinen magen jamer was gedigen.
do sprach von paveie irmenschart:
< wie ist iuwer ellen sus bewart?
ir tragt doch manlichen lip:
sult ir nu weinen so diu wip
oder als ein kint nach dem ei?
waz touc helden sölh geschrei?
welt ir manliche leben,
so müezet ir lihen und geben,
und helfet dem der zuns ist komen,
des vlust wir alle han vernomen.
da hab wir mit im an verlorn.
die von heimrich sint erborn,
ob sin künne ir pris wil tuon,
so wirt willalm min sun
ergetzet swaz im wirret.
swen zageheit des irret,
der möhte sanfter wesen tot.>
dem marcraven zorn gebot
daz er dennoch sine swester schalt,
diu etswa unschulde engalt.
die minne veile hant, diu wip,
roemischer küneginne lip
wart dicke nach ir benennet.
die namen het ich bekennet,
ob ich die wolte vor iu sagen:
nu muoz ich si durh zuht verdagen.
er schaltse et mer denne genuoc.
ob er ie manheit getruoc,
oder ob er ie gedahte
daz er sin dienst brahte
durh herzen gir in wibe gebot,
ob er vreude oder not
ie enpfienc durh wibes minne,
sinem manlichem sinne
was doch diu kiusche zuht betrogen.
e wart nie riter baz gezogen
und ane valsch so kurtoys.
er jach, tybalt der araboys
waere ir riter manegen tac:
< dem werden künege ouch si wol mac
bieten ere mit minnen lone.
er hat si dicke schone
mit armen umbevangen.
daz ist noch mer regangen
ir man ze smaehe denne durh sie.
tybalde ich gyburge nie
het enpfüeret, wan daz ich rach
daz unserem künege hie geschach.
swaz tybalt hie geborget hat,
gyburc daz minnen gelt mir lat.>
do kom des küneges tohter
alyse. done mohter
sine zuht niht mer gebrechen:
swaz er zornes kunde sprechen,
der wart vil gar durh si verswigen.
swes ir muoter was gezigen
von im, waere ez dannoch ungetan,
ez waere ouch da nach vürbaz lan.
diu junge reine süeze clar,
manege kurze scheiteln truoc ir har,
krisp unz an die swarten.
swers rehte wolde warten,
si was selbe swankel als ein ris,
geflorieret in mangen wis.
mit spaehen borten kleine,
die verwieret waren mit gesteine,
het ieslich triubel sin sunder bant,
daz man niht ze vaste drumbe want,
als ez ein krone waere.
alyse diu saeldenbaere,
man möht uf eine wunden
ir kiusche han gebunden,
da daz ungenante waere bi:
belibe diu niht vor schaden vri,
si müese engelten wunders.
ein gürtel braht von lunders,
wol geworht, lanc und smal,
des drum tet uf die erden val,
diu rinke ein rubin tiure,
damit was diu gehiure
umbevangen an der krenke.
noch baz denne ichz gedenke
lat si getubiert sin.
si gap so minneclichen schin,
des lihte ein vreuden siecher man
wider hohen muot gewan.
ir brust ze nider noch ze hoch.
der werlde vientschaft si vloch.
ir lip was wunsch des gernden
und ein trost des vreuden wernden.
swem ir munt ein grüezen bot,
der brahte saelde unz an den tot.
von der meide kom ein glast,
daz der heimliche und der gast
mit gelicher volge jahen
daz si nie gesahen
deheine maget so wol gevar.
gein ir spranc snelliche dar
ir oeheim buove von kumarzi
und dennoch anderr vürsten dri:
die machten rum der claren.
alle die da waren
begunden alle gemeine jehen,
daz dem groze saelde waere geschehen,
swen da reichte ir ougen blickes swanc:
dem wart dar nach sin truren kranc.
ane mantel in ir rocke gienc
diu magt, do si mit zuht enpfienc
ir oeheim. do daz geschach,
vor sinen vuozen man si sach.
sin ougen begunden wallen,
do er die magt sach vallen
nider an sine vüeze.
< engelten ichs niht müeze
wider got>, sprach er hin zir.
< wie kumstu, niftel, sus zuo mir?
ja waere dem künege terramere
din vuozvallen alze here.
du bist des roemischen küneges kint:
swaz hie roemischer vürsten sint,
die sulen mich haben deste wirs.
niftel, nu gestate mirs,
daz ich in dime gebote lebe:
din güete mir den rat nu gebe.
ob du mich niht spottes werst,
so stant uf: swes du an mich gerst,
des wil ich dir ze hulden pflegen.
du hast mir werdekeit durhlegen.>
die magt stuont uf, er vienc si zim.
er sprach< mit urloube ich nim
din lieht antlütze in mine hant.
min kus dir schiere waere bekant,
wan daz ich kusses enterbet bin.
minen besten minneclich gewin,
den hat mir terramers kraft
umbelegen mit sölher riterschaft,
daz mir der kus nu wildet.
got hat dich so gebildet,
davon der walt sich swenden muoz,
enpfaeht ein wert man dinen gruoz.>
so si aller beste kunde
alyse ir rede begunde,
so daz doch weinen was derbi.
do sprach diu magt valscheite vri:
< ouwe mir diner werdekeit,
diu noch nie unpris erleit!
wem lieze du kiuschliche zuht?
nu war hat wiplich ere vluht,
wan hin zer mannes güete?
oeheim, din gemüete
hat sich ze gar verkeret.
wer hat dich zorn geleret
gein der tumben muoter min?
diu doch din swester solte sin,
ob sich diu kan versprechen,
wiltu daz danne rechen,
davon sich krenket unser art,
dar an sint beide unbewart
ir werdekeit und din pris.
ob ich dich dunke nu so wis,
du solt si min geniezen lan,
verkiuse swaz si dir hat getan.
des laz ein teil durh mich geschehen
alhie, daz ez die vürsten sehen.
der selben bete ich dich vürbaz man
durh dine muoter diu ist min an
und durh gyburge die vrouwen min,
diu mich als ir kindelin
hat dicke an ir arm genomen.
diu ist mir leider nu ze verre komen.>
der marcrave sprach< liebez kint,
in din gebot dich underwint
mines libes der hie vor dir stet,
der ninder ritet noch enget
unz ich mit dinen hulden var.
nimstu bekennecliche war
wie min din muoter hat gepflegen?
diu möhte sich wol han bewegen
des sich der künec gein mir bewac,
der min doch nie also gepflac
als ez dem riche zaeme.
bin ich ir ungenaeme,
doch möhte min wol werden rat,
want daz si nu und dicke hat
mir sküneges helfe erwendet.
si waere des ungeschendet,
ob si jaehe> daz ist der bruoder min.>
ez enmugen niht allez künege sin:
si solte der vürsten schonen.
der naehste bi roemischer kronen,
ich waene iedoch daz si min name.
bin ich gedigen in ir schame,
die smaehe ich mir selbe erkos,
do ich den keiser karl verlos.
getorst ich ir ze swester jehen,
so het man mich baz ersehen
von ir munde enpfangen.
do ich vür si kom gegangen,
gein ir gruoze ich do niht neic:
daz was des schult daz sin versweic.
waz solten die andern denne tuon?
ich bin iedoch des selben sun,
der si vür eine tohter zoch:
si möhte wol geleben noch
daz ez wurde ein genozschaft.
der künec hat alle sine kraft
niht wan von miner hant bejagt.
waere ich eine an im verzagt,
die in ze herren müezen han,
ez waere et von in ungetan.
ich antwurte imz riche,
da die vürsten al geliche,
die minren und die meren,
et al die landes herren,
in sicherheite lebeten
und hazzes gein im strebeten.
niftel, daz tet ich durh sie
nu sten ich also vor dir hie,
daz ich durh dine komende tugent,
und die du hast in diner jugent,
diner muoter schulde laze varn.
ich wil ouch zorn gein ir bewarn.
bit si heruz zuo den vürsten komen.
hab iemen hie von mir vernomen
da wandel nach gehoere,
e daz ich gar zestoere
dem künege sine hochgezit,
so ergib ich mich an allen strit
gevangenliche in dinen rat:
din gebot den slüzzel hat.>
irmschart diu alde,
< nach diner muoter balde>,
sprach si ze alysen der magt:
< wirt nu niht von ir geklagt
diu dürren herzebaeren ser
die durh tybalden terramer
an dime geslehte hat getan,
ir sol getruwen niemer man.
ganc mit ir, buove von kumarzi
und scherins von pantali.
saget ir bescheidenliche dort
den unverzerten jamers hort
der uf unserem künne ligt.
ob daz ir herze ringe wigt,
so ist ir wiplich ere
zergangen immer mere.>
alyse mit urloube dan
vuor, mit ir die zwene man,
buove und scherins.
< mit richem solde wil ich zins
von minem vriem libe geben.
waz touc mir doch min altez leben?>
sus sprach von paveie irmschart:
< ze oransche ein hervart
ich von miner koste tuon
dir ze helfe, lieber sun.
min hort ist ungerüeret:
des wirt nu vil zevüeret.
kan iemen golt enpfahen,
swem daz niht wil versmahen,
ich teile durh dich, liebez kint,
swaz ahtzehen merrint
bisande mugen geziehen.
ich wil dir niht enpfliehen,
harnasch muoz an minen lip.
ich bin so starc wol ein wip,
daz ich bi dir wapen trage.
der ellenthafte, niht der zage,
mac mich bi dir schouwen:
ich wil mit swerten houwen.>
< muoter>, sprach der markis,
< sit iuwer triuwe und iuwer pris
so volleclichen trost mir git,
so dunket mich des gein iu zit
daz ir ouch hoeret minen rat.
ich weiz wol daz ir triuwe hat.
sendet mir minen vater dar:
der kan wol hers nemen war,
er stritet ouch swas uns not geschiht.
der helm ist iu benennet niht,
noch ander wapen noch der schilt.
ob iuch des, vrouwe, niht bevilt,
gebt mir sus iuwer stiure.>
do gelopte im diu gehiure
von silber und von golde
und von anderem richen solde
schoeniu ors und wapen lieht:
< sun, ich wil dich triegen niht:
des antwurte ich dir genuoc,
vil mer denne ichs noch ie gewuoc.>
welt ir nu hoeren wie ez geste
umbe den zorn den ir hortet e,
wer den ze suone brahte,
wie dem marcraven nahte
helfe und hoher muot,
und wie ir lip und ir guot
und ir gunst mit herzen sinne
diu roemisch küneginne
mit triuwe ergap an sin gebot?
des was dem marcraven not,
daz gyburge wol gelanc,
wan in minne und jamer twanc:
waz pfandes hete er lazen dort!
nu prüevet ouch den grozen mort
der uf alischanz geschach,
dar zuo daz vorhtlich ungemach
da gyburc inne beleip,
diu in nach helfe von ir treip.
gyburc was sin liebistez pfant:
nach ir ime sinne und vreude swant.
ungedulteclich er muoste leben.
ein esse im niemen übergeben
kunde an so bewanden spil.
diu vlust der mage twanc in vil,
noch mer diu not der gyburc phlac.
mitten in sime herzen lac
gruntveste der sorgen fundamint.
er möht erbarmen die halt sint
des waren gelouben ane,
juden, heiden, publicane.
mich müet ouch noch sin kumber.
dunk ich iemen deste tumber,
die smaehe lid ich gerne.
swenne ich nu rede gelerne,
so sol ich in bereden baz,
warumbe er siner zuht vergaz,
do diu küneginne so brogete,
daz er si drumbe zogete.
des twanc in minne und ander not
und mage und lieber manne tot.
alyze was nu wider komen,
und het ir muoter wol vernomen
daz des marcraven zorn
endehaft was verkorn;
doch wolte si sie niht lazen in.
si widersaz den mal vesin,
ir bruoder, den argen nachgebur.
si vorhte daz ein ander schur
uf si vallen solte:
durh daz si niht enwolte
den rigel dannen sliezen.
< ja möht ich niht geniezen
des küneges noch der vürsten sin,
dar zuo des werden vater min.
tohter, hüete daz mir din vride
iht verscherte mine lide.>
alyze sprach< mir stet hie bi
scherins und buove von kumarzi;
die hant dort suone enpfangen:
der zorn ist gar zergangen.>
si liez die maget wol gevar
darin. do saget ir rehte gar
den grozen jamer scherins,
und wie mit tode gaben zins
uf alischanz ir mage:
< und do der künec so trage
den marcraven hiute enpfienc,
do er durh klage vür in gienc,
vrouwe, des engultet ir.>
< owi>, sprach si,< het er mir
daz houbet min hin ab geslagen!
sone dorft ich nu niht langer klagen:
daz waere ein kurzlicher tot.
ich muoz die berhaften not
und den wuocher der sorgen
den abent und den morgen,
beidiu tac und naht,
ob mir ie triuwe wart geslaht,
tragen nach mime künne.
swer mir nu guotes günne,
der wünsche et daz ich sterbe
e der jamer mir rewerbe
also herzebaeriu leit,
daz der unsin die wipheit
an mir iht entere.
han ich von terramere
die hohen vlust uf alischanz,
ei beas amis vivianz,
wie vil noch unsippiu wip
dinen geflorierten lip
sulen klagen durh die minne!
pflac min bruoder sinne,
der was vergezzen an der zit
do du under schilde gaebe strit:
der was noch diner jugende ein last.
mir sol nach dime tode gast
immer sin der hohe muot.
nu wol her die wellen guot!
des wil ich geben also vil,
daz ander künegin ir zil
niht durfen vür mich stozen.
minen jamer den grozen
raech ich, möht ich, schiere.
wa nu soldiere?
swaz der in roemischem riche si,
den künde, buove von kumarzi,
der roemischen küneginne solt.
und denke, ob si dir waeren holt,
unser mage die wir han verlorn.
was minem bruoder hiute zorn
daz ich in so swache enpfienc,
wislich er iz doch ane vienc
daz ich min leben brahte dan.
ich sol den künec und sine man
helfe und genade biten:
sint die mit manlichen siten,
daz richet unser ungemach.>
si gienc heruz, da gein ir sprach
der marcrave willalm -
truric was siner stimme galm -:
< nu müeze senften iuweren zorn
der ame kriuze het den dorn
uf dem houpte zeiner krone.
welt ir nach sime lone
mit deheime dienste ringen,
ir sult die triuwe bringen
vür in ame urteillichen tage,
daz ir nach den sit in klage,
die waren und iu verhsippe sint,
iuwer bruoder und iuwer swester kint,
drizehen von iuwerr art,
die mir terramers übervart
nam. er vant uns doch mit wer:
mit sunder storje, mit sunder her -
und mir von sunderem lande komen
ieslicher -, die hat mir benomen
der hohe riche terramer.
nu tuot gein siner zeswen ker,
der adamen worhte.
iuwer künne daz unrevorhte,
gotes unverzagtiu hantgetat,
die mir terramer retoetet hat,
die ergebt an gotes berme groz,
und mant in daz er durh uns goz
uf die erde uz sinen wunden bluot.
ob er nu helfecliche tuot,
so erbarme ich sine gotheit.
vrouwe, ez solt ouch iu sin leit
daz ich bin trurens unrelost,
und gaebet mir etslichen trost.>
< owe wem solt ich troesten geben,
oder war zuo touc min leben?
min vunden vreude ist vlüstic,
min hoehe ist niderbrüstic:
mir wehset nu geliche ein leit
der anfortases arbeit,
der quale von siner wunden,
die er ze mangen stunden
bi grozer richeite truoc.
ich het ouch werdekeit genuoc
von der roemischen hohen kür,
e ich uf alischanz verlür
den undersatz der hoehe min:
diu muoz nu sigende sin.
wie han ich armez wip verlorn
helde die von mir reborn
waren und ouch ich von in!
ouwe vreude, din gewin
git an dem orte smaehen lon.
ei heimrich von narbon,
waz was erblüet uz diner vruht
kiusche, milte, manheit, zuht!
mir ist ze vruo misselungen
an dem claren jungen,
den diu küneginne gyburc mir benam
und in rezoch als ez ir zam.
diu süeze von sinem blicke
noch manegem wibe dicke
sol vüegen klagehafte not.
ei wie getorste dich der tot
ie gerüeren, vivianz,
unt daz er lat min herze ganz?
bruoder markis, truric man,
ich sol dich troesten ob ich kan,
dar nach als ez mir drumbe stet.
nu geloube daz mir nahe get
diu sure vlust unserr art.
wa nu, von paveie irmenschart?
gedenke ob du mich habst getragen,
hilf mir diz leit mit triuwen klagen.>
aber sprach diu künegin:
< mine bruoder die hie sin,
gedenket daz wir sin ein lip.
ir heizet man, ich bin ein wip:
da enist niht underscheiden,
niht wan ein verh uns beiden.>
< trage wir triuwe under brust,
wir klagen unser gemeine vlust,
heimris und ich, wir zwei>,
sprach irmschart von pavei,
< mine süne hie oder swa si sint.
ir sit min vrouwe und ouch min kint.
wir loben des got und sagen im danc,
daz iuch nu an valschen kranc
erbarmet unser vliesen.
alrest nu sul wir kiesen
ob irz der vürsten vrouwe sit:
so klagt uf alischanz den strit
dem der roemische krone tregt,
ob in iuwer dienst erwegt.>
< vrouwe>, sprach do heimris,
< minen sun den markis
und swaz er anderr bruoder hat,
die sol durh wiplichen rat
nu bevogten iuwer hant.>
da stuont bernart von brubant
und buove von kumarzi
und gybert, die dri;
der vierde was bertram.
diu küneginne die alle nam,
die vielen dem künege an sinen vuoz.
si sprach< durh not ich werben muoz
helfe so helfecliche,
diu den vürsten und dem riche
werbe nach hohem prise,
daz ir dem markyse
gestet durh iuwer ere,
so daz ir terramere
ze oransche leger wendet.
iuch und daz riche er schendet.>
< vrouwe, ir vart mit tumben siten>,
sprach der künec,< welt ir dem helfe biten,
der an iu hat enteret mich.
het er baz enthalten sich,
daz gediend ich, möht ich dienst han.
er ist iuwer bruoder und ist min man:
waz mohte iu daz ze staten komen?
er hat mir ere ein teil genomen.
daz muoz nu sin. stet uf>, sprach er,
< ich berate mich umb iuwer ger.>
uf stuont diu sere klagende.
davon was si bejagende
daz si ir bruoder helfe erwarp,
des sit uf alischans erstarp
manec werder sarrazin.
also sprach diu künegin:
< swaz ich hie vürsten mage han,
die gelich ich dem arm man,
den graven und den barun.
ob halt ein swacher garzun
von mime geslehte waere erborn,
derne hete sippe niht verlorn.
swer mir diz leit hilfet tragen,
der sol mir billich armuot klagen:
den verteg ich also mit habe,
daz er niht darf wenken abe.
daz si den vremden ouch benant,
er si ritter oder sarjant,
turkopel oder swer ze strite tüge.>
ob diz maere iht verre vlüge?
ez warp mit kraft die helfe groz,
des diu süeze gyburc wol genoz.
do sprach bernart von brubant:
< ob ich helfecliche hant
mit gabe oder in strite
ie truoc zeheiner zite,
die han ich noch es wirt nu not
und wil si vüeren in sin gebot,
mines bruoder der uns truric ist komen:
ich han die vlust mit im genomen.>
do sprach sin bruoder bertram:
< mir ist vreude wilde und sorge zam.
ouwe war kom min hoher muot?
ich han starken lip und vürsten guot,
und ze mime gebot die riterschaft
der geeret sol sin diu gotes kraft:
daz mac mich allez niht entsagen,
ine müeze in mime herzen tragen
leit, daz immer twinget
unz mich min bruoder bringet
an die stat da ich rache tuon
umbe milen, miner swester sun,
und umb den claren vivianz.
ouwe>, sprach er,< alischanz,
daz du ie so breit und ouch so sleht
würde, da miner vreude ir reht
uf wart gebrochen!>
sin ougen warn entlochen,
daz ieslich zaher den anderen dranc:
ir vallen im uf der waete klanc.
do sprach sin bruoder gybert:
< bin ich an daz ampt wert
under schilt und mit dem sper,
bruoder, des bin ich din wer.
und ob ich gedienet han
inder so getriuwen man,
daz ich in nu gemanen mac
ob ie sin trost an mir gelac,
des wirstu innen, sol ich leben.
ich wil ouch uz vürsten henden geben.>
do sprach buove von kumarzi:
< alreste bin ich nu worden vri
vor vreuden. daz muoz immer wern:
welhes trostes sold ich gern?
mir ist vreude und der trost erstorben;
mir hat tybalt erworben
mines hohen muotes siecheit
und daz unzergangen leit
und siuftic miniu komendiu jar:
daz muoz mir geben grawiu har.
nu prüeve, swem daz si bekant,
ob von eime strite toufbaeriu lant
ie so manegen helt verrerten
und den jamer sus gemerten.
bin ich die lenge in sölher klage,
so waenet min bruoder ich si ein zage.
min helfe ist im doch staete,
swaz mir tuot oder taete
diu sorge mit ir überlast.
ich wil im manegen werden gast
hin ze oransche vüeren
und also mit swerten rüeren
daz si gyburc hoere klingen.
vür war ich wil im bringen
tusent gewapender orse dar,
diu man siht an miner schar,
und druf liute die durh mich
bietent slac und stich,
oder swie der heiden strites gert,
er vüere bogen oder swert.>
zem künege sprach do heimrich:
< herre, nu tuot dem gelich
daz ir hochgezit hat.
durh unser klage daz niht lat!
got mac uns wol ergetzen.
heizet die vürsten setzen
und dienen ane schande.
hie sint von mangem lande
vürsten wert und hoch:
swie vreude uns vliuhet oder vloch,
mich und min geslehte,
swer die geste handelet rehte,
des sulen si niht engelten,
wan si hants genozzen selten.>
der künec zen ambtliuten sprach:
< durh der wirtin ungemach
und durh ander die hie klagen
sulen wir des niht gar verzagen:
ich wil die hochgezit han.
seht wie ir mine werde man
wol setzet, und nemet des war
daz ir dise und die hohen gar
setzet nach minen eren:
ir sult iuch selbe leren.
des ist nu talanc niht ze vruo.>
balde wart gegriffen zuo,
mit spaehem getihte
wunderlichiu tischgerihte
man uf ze vier orten truoc
und gap mit zuht da nach genuoc.
diu künegin zir bruoder gienc:
ir hant er in die sinen vienc.
er hetz harnasch dennoch an.
si vuorte den siuftebaeren man
mit ir ze kemnaten wider.
zuo ein ander si dernider
vor sküneges bette an eine stat
in diu küneginne sitzen bat.
juncvrouwen und juncherrelin
sus gebot diu künegin
daz siz harnasch und diu wapenkleit
von im naemen. da was bereit
von pfelle kleider tiure.
alyze diu gehiure
zir muoter sprach: heiz bringen her
gewant daz durh mines vater ger
im selben hiute wart gesniten:
minen oeheim solt duz tragen biten.>
mit zuht der marcrave sprach.
< vroelich gewant und guot gemach,
des wil ich haben mangel,
die wile diu sorge ir angel
in min herze hat geschoben.
mit swerten wart von mir gekloben
vreude und hochgemüete.
vrouwe, durh iuwer güete,
nu erlat mich guoter kleide,
die wile mir also leide
durh vlust und nach gyburge si.>
< des lasters wurde ich nimmer vri,
soldestu nacket bi mir gen.
bruoder, kanstu dich versten
wie ez dine genoze meinden?
vil spate si sich vereinden
daz si mir drumbe gaeben pris.>
si gebot daz der markis
den pfelle von adramahut
leite über ungestrichen hut.
do warens ungeliche lieht.
der marcrave engerte niht
daz sin bart vel oder har
iht waere wan nach iser var.
alyze was im ungelich.
er vuorte die küneginne rich
heruz: ir tohter gienc vor ir.
niht baz wart bescheiden mir,
wie die vürsten sazen
innen des si azen.
der künec sazte einhalp sin wip
und alyzen diu den claren lip
truoc. dar nach er niht vergaz,
sin sweher anderhalben saz,
und des wip vrouwe irmschart.
ir sun, der harnaschvarwen bart
truoc, den bat si zuo ir komen.
der sprach< mir hat tybalt benomen
swaz ich gesellen mohte han:
minen wirt, den koufman,
den heizet mir ze gesellen geben.>
do mohte wimar gerne leben,
wan er ans riches tische saz
und mit dem hoehisten vürsten az
under roemischer krone.
zwei hundert marc ze lone
gap der marcrave dem wirte:
irmschart daz wenic irte.
wand er in nam des abends in,
davon wuohs zwivalt gewin
wimare, guot und ere.
der marcrave niht mere
neheiner spise gerte,
niuwan swarzez brot er merte
in ein wazzer, swenne er tranc:
da stuont ein brunne, der wol klanc
uz einem nazzen kruoge.
daz marcten doch genuoge:
diene wessen niht durh waz er leit
von zadel sölh arbeit.
gyburc des sicherheit enphienc,
do si zer porten mit im gienc,
e daz er saez ufez ors -
swie sin swager fabors
ze oransche marschalc waere gewesen.
an ir danc was er genesen,
swie manec tusent si dervor
heten zieglichem tor,
do er von gyburge schiet.
ir minne gebot und riet
daz sin gelübde an allen kranc
gein ir stuont und ane wanc.
durh daz er miden wolde
swaz man truoc oder tragen solde
vür in, daz wilde und daz zam,
gepigmentet claret alsam,
den met, den win, daz moraz:
durh der neheinez er vergaz
siner gelübde. swer im ie küssen bot,
so daht er an des kusses not,
der im ze oransche was beliben,
und wie er von dem was vertriben.
er het ouch manec ander vlust:
durh daz was herzenhalp sin brust
wol hende breit gesunken
und sin vreude in riuwe ertrunken.
er dahte< nu ist der künec sat:
des in diu küneginne hiute bat,
er beginnets uns nu lihte wern.
ich wil genade und helfe gern.
daz trunken houbt lihte tuot
des nüehter man gewan nie muot.
ist daz er helfe mir gelobt,
die vürsten diuhte da waere getobt,
ob er die gelübde braeche
und swaz er an mir raeche.>
do sprach er< herre, der vürsten vogt,
sich hat min dinc an iuch gezogt.
ir sit selbe überriten!
ich sol iuch billichen biten
daz ir roemischer krone ir riche wert,
darumbe ich vreude han verzert.
iuwerr kinde mage sint verlorn.
ich bin gesuochet ze allen torn.
het ich bürge oder lant,
die stent in terramers hant.
mine vische in larkant sint tot.
von treten hant die selben not
al mine wisen und diu sat.
swaz diu marke nutzes hat,
die ich han vome riche,
daz lit nu jaemerliche.
mine mure sint zebrochen,
diu viur sint unberochen:
ez brinnet al min marke.
ob noe in der arke
grozen kumber ie gewan,
den selben mac gyburc wol han
von riterschefte übervluot.
terramer gewalt mir tuot.
etswenne het ich veltstrit,
unz an die vlüstebaeren zit
daz ich nu wart in getan.
geloubet des, daz baligan
nie gevuorte groezer her
gein iuwerem vater über mer.
da gegen hoeret ander maht.
ich han si des wol innen braht,
daz noch da regienge riterschaft,
hete minen willen iuwer kraft.
noch wert mich: ich bin werlich.
tuot ellenthafte dem gelich
als ander künege ie taten.>
< des wil ich mich beraten>,
sus antwurte loys.
< beraten?> sprach der markis:
< welt irz niht snellecliche tuon,
sone wurdet ie nie karels sun.>
übern tisch er balde spranc.
er sprach< ich sags iu kleinen danc:
ir müezet gein den vienden varen,
und geturret nimmer daz gesparen.
wer solt iuwer man sin?
diu marke und ander lehen min,
daz si ledic iu benant.>
bernart von brubant
und der wise gybert
und ander sine bruoder wert
sprungen dar und wanten daz.
der künec gedultecliche saz.
der gezogen und der wise
sprach zem markise:
< wolt ir erenz riche,
so möht ir willecliche
min helfe gerne enpfahen.
wil iu daz versmahen,
so dien ich aber anderswar:
so ist deste minner iuwer schar
gein der heidenschefte.
muoz aber ich mit miner krefte
iu dienen zundanke,
so bin ichz der muotes kranke.>
diu küneginne sprach derzuo
vil baz denne smorgens vruo,
do si der marcrave umbe zoch
und sime zorne kume enpfloch.
des was nu suone worden.
si sprach nach swester orden:
< ei roemischer künec, herre min,
waz touc iuwer tohter liehter schin
und ir süezer minneclicher munt?
dem wirt diu wirde nimmer kunt,
als ob ir mage lebeten,
die ie nach prise strebeten.
ie rehtiu tat, ir werder muot
hulf uns vil baz denne iuwer guot.
wir zwuo sin mit in reslagen.
nu helfet unser sterben klagen:
sone sit ir von uns beiden
der helfe niht gescheiden,
ir ensült uns leisten triuwe.
nu habt ouch eigen riuwe
nach den die iuwer riche
werten werliche.
nu lat se alle juden sin,
die durh den trurigen bruoder min
iuwer lant ze weren sint verlorn:
wart ie triuwe an iu geborn,
ir sult durh triuwe klagen sie.
der roemische keiser karl nie
eines tages so manegen helt verlos,
die man ze vürsten uz erkos.>
< vrouwe, ich waere des lihte ermant,
iuwer mage die durh wer min lant
ame tode sint ervunden,
daz ich die zallen stunden
solte klagen und da nach rechen,
swenne ich möhte daz gezechen.
nu hoert ir wol wiez drumbe vert:
ich bin hie selbe kume ernert;
so sit ir ouch vor mir gezogt
von dem der mich der vürsten vogt
nante ich waene ir hortetz wol,
von dem dult ich so smaehe dol.
ob ie vürste wart min man,
an dem hat er missetan,
und ze vorderst an der kronen.
wie sol ich im des lonen?
verkius ichz, man sol mich ein zage
mine kunftliche tage
dar nach immer nennen.
muoz ich an im rekennen
daz erz mit guoten witzen tuo,
daz ist uns beiden alze vruo.
ob ich in helfe laze,
daz kumt uns niht ze maze:
so vliuh ich e ich den vient sehe.
ieslich man durh triuwe jehe,
waz er taete, unde stüende im
als mir, waz rates ich nu nim.
der muoz vil eben mezzen dar,
ob er mir werdekeit bewar.>
man nam die tische gar hin dan.
manec riche, manec arm man,
die alten und die jungen
gar dar naher drungen.
si wolten vragen maere,
durh waz so balde waere
der marcrave übern tisch gevaren.
etsliche wolten daz bewaren
daz sin hant dar nach iht mer
waere mit zogen also her.
heimrich und des gesinde
vor dem karls kinde
mit grozer zuht stuonden.
werben si begunden
daz er helfe wurde ermant:
dicke karel wart genant,
des ellen solt er erben
und niht die tugent verderben,
diu im von arde waere geslaht;
daz er daehte ans riches phaht:
diu lerte inz riche schirmen
und nimmer des gehirmen,
ern wurbe des riches ere.
< welt ir nu terramere
ze wüesten staten iuwer lant,
des wirt diu kristenheit geschant
und der touf enteret.
ob iuch iemen anders leret,
wan daz ir iuch untz riche wert,
dem ist vil untriuwe beschert.
swerz bezzer weiz, des selben jeher!>
do sprach der künc zuo sime sweher:
< ich hilf iu durh min selbes pris,
swie iuwer sun der markis
sich hab an mir vergahet
und sine zuht genahet
hin zer missewende.
ich var oder ich sende
in iuwer helfe alsölhez her,
daz deste bezzer wirt sin wer.>
< herre und ouch min hoehester sun,
iuwerem kinde ze eren sult irz tuon,
und durh mine tohter, iuwer wip,
daz ir vivianzes lip
rechet>, sprach vrou irmenschart.
< nu vüeget iuwer hervart
mit der vürsten helfe also
des diu süeze gyburc werde vro,
diu iuwerr helfe wartet,
wan ir nu wenic zartet
terramer und tybalt,
die mir tot hant gevalt
almeistic mine nachkomen.
si habent iu vriunde vil benomen,
die iuweren hof wol erten
swa si zuo ziu kerten.>
< vrouwe, min ander muoter,
so werder noch so guoter>,
sprach der künc,< die sint mir unbekant:
liute in geliche noch nie bevant
weder min hoeren noch min sehen,
den man vor uz so dorfte jehen
prises in sölher hoehe.
ir lobes vürgezoehe
muoz an dem jungest erschinen tage
dennoch sin mit niuwer sage.
er was wol liephalp min kint:
al die durh mich in rache sint
umbe vivianzes sterben,
die laz ich gein mir werben.
swaz ieslichem si gelegen,
da wil ich sines willen phlegen
mit gabe, mit lehen, mit eigen.
ich wil nu helden zeigen
daz ich des riches hant hie trage.
minen solt sol mich der zage
lazen geben den werden.
ich han so breit der erden,
daz ieslich vürste reichet dar,
nimt sin min hant mit günste war.>
etsliche namen sinen solt;
etsliche waren im sus so holt
daz si die hervart swuoren;
und al gemeine vuoren
swaz vürsten dar zer hochgezit
kom. ouch wart des künges nit
uf den marcraven verkorn.
der von karel was erborn,
der begienc da karels tücke.
daz was gyburge gelücke.
turkopel, sarjande,
in der franzoyser lande,
swaz mit al den vürsten riter sint,
und die heimrich und siniu kint
da heten, beide junc und alt,
die ze keiner helfe waren gezalt,
die sagete man gar rehtelos,
durh daz der touf die smaehe kos
von der heidenschefte,
sine wertenz mit ir krefte.
diu urteil vor dem riche
wart gesprochen endeliche
und gevolget von den hoesten.
ich enruoche umbe die boesten,
und ob da inder was ein zage:
der samnunge zil ich sage.
des riches gebot unt diu urteil
tet kunt ein sac unt ein seil
waren schiere uf gebunden.
an den selben stunden
was da diu beste riterschaft
über al der franzeyser kraft,
und heten ouch alle harnasch da.
was ez aber anderswa,
da wart balde nach gesant.
die strazen wurden gar berant
von den ritern selbe und von ir boten.
si wolden terrameres goten
niuwiu maere bringen
und gyburge helfen dingen
durh des marcraven klage.
ze munleun ame zehenden tage
vor dem berge uf dem plan,
da wolt der künic sine man
schouwen und in danken,
den starken und den kranken,
al dar nach si waren komen.
da wart urloup genomen,
und schiet sich diu hochgezit.
der künic diu phant hiez machen quit.
über al manz versuohte:
swer siner gabe ruohte,
diu was gewegen al bereit.
durh wider komen dannen reit
ungezaltiu mahinante.
riter, sarjante,
dise komen hiute, morgen die.
beidiu dort und hie,
swen man westen oder osten komen sach,
der vant rich lant und guot gemach.
der künec ze munleun beleip,
unz er die zehen tage vertreip.
heimrich was dannen geriten,
und het der marcrave erbiten
bi der künegin siner vrouwen.
diu hiez vil dicke schouwen
mit triuwen sine wunden,
die gyburc hete verbunden.
er wart da siner wunden heil
und durh des künigs helfe geil.
eines abends der künic komen was
zen vensteren ufem palas,
und diu künegin und sin tohter.
al die wile enmohter
niht bezzer kurzwile sehen:
des muose der marcrave jehen,
der da bi alyzen saz.
sich hup ie baz unde baz,
zwischen dem palase unt der linden,
daz man sach von edelen kinden
mit scheften uf schilde tjostieren,
dort sich zweien, hie sich vieren,
hie mit poynder riten,
dort mit puschen striten.
da sprungen riter sere;
ze der zit was ere,
der den schaft verre schoz,
des ouch da manigen niht verdroz;
so liefen dise die barre.
von der maniger slahte harre
wart versumet lihte ein man
der über den hof wolte gan.
da wart von knehten vil geschrit,
die da hielden diu runzit;
man sluoc da manige tambur.
da waere ein ungevriunt gebur
vil lihte in dem schalle
gedigen zeinem balle
von hurte her unt dar.
do nam der marhgrave war
daz ein knappe kom gegangen,
der wart mit spotte enphangen:
der truoc einen zuber wazzers vol.
ob ich so von im sprechen sol
daz mirz niemen merke:
wol sehs manne sterke
an sins eines libe lac.
der küniges küchen er so phlac,
daz er wazzers truoc al eine
des die koche al gemeine
bedorften zir gereitschaft.
da dri mule mit ir kraft
under waeren gestanden,
zwischen sinen handen
truoc erz als ein küsselin.
ouch gap nach küchen varwe schin
sin swach gewant und ouch sin har.
man nam sin niht ze rehte war,
nach siner geschickede und nach siner art.
etswa man des wol innen wart,
unt viel daz golt in den phuol,
daz ez nie rost übermuol:
der ez schouwen wolte dicke,
er erzeigete etswa die blicke
daz man sin edelkeit bevant.
swer noch den granat jachant
wirfet in den swarzen ruoz,
als im des da nach wirdet buoz,
er erzeiget aber sine roete.
verdacter tugent in noete
phlac rennewart der küchenvar.
nu merket wie der adelar
versichert siniu kleinen kint.
so si von schalen komen sint,
er stet in sime neste
und kiuset vor uz daz beste.
daz nimt er sanfte zwischen die kla
und biutet ez gein der sunnen alda:
ob ez niht in die sunnen siht,
daz im diu zageheit geschiht,
von neste lat erz vallen.
sus tuot er den anderen allen,
ob ir tusent möhten sin.
daz in der sunnen hitze schin
siht mit beden ougen,
daz wil er ane lougen
denne zeinem kinde han.
rennewart der starke man
was wol in des aren nest erzogen,
niht druz gevellet, drab gevlogen
unt gestanden uf den dürren ast.
siner habe alda gebrast
den vogelen die in solden niezen:
des moht ouch die verdriezen.
ich maeze iu dinges dar genuoc
gein dem der den zuber truoc,
wan daz ez iu von im versmahet.
nu kom im dar genahet
mit hurt ein poynder daz niht liez,
den zuber man im umbe stiez.
daz vertruoc er als ein kiuschiu maget,
und enwart von im ouch niht geklaget.
< in schimphe man sus tuon sol>,
daht er, und braht in aber vol.
dennoch was in niht spottes buoz:
von disen ze orse, von jenen ze vuoz
wart er vil gehardieret
unt also gepunschieret,
daz sin voller zuber swaere
wart aber wazzers laere.
davon im kiusche ein teil zesleif:
einen knappen do begreif
der starke, niht der kranke;
er draet in zeinem swanke
an eine steinine sul,
daz der knappe, als ob er waere vul,
von dem wurfe gar zespranc.
umbe in was e groz gedranc:
die liezen in gar eine
und vluhen al gemeine.
der marcrave zem künege sprach:
< sahet ir, herre, waz geschach
uf dem hof an dem sarjant
der treit daz küchenvar gewant?>
der künic sprach< ich hanz gesehen.
ez ist im selten e geschehen
daz man in vunde in unsiten.
er hat von kinde hie gebiten
in mime hove mit grozer zuht:
er begienc nie sölhe ungenuht.
ich weiz wol daz er edel ist.
min sin ervant aber nie den list,
einvaltic noch spaehe,
von wirde noch von smaehe,
der in übergienge
daz er den touf enphienge.
ich han unvuoge an im getan!
got weiz wol daz ich willen han,
ob er enphienge kristenheit,
mir waere al sin kumber leit.
in brahten koufliute über se,
die heten in gekoufet e
in der persen lande.
nie dehein ouge erkande
vlaetiger antlütz noch lip;
geeret waere daz selbe wip
diu in zer werlde brahte,
ob der touf im niht versmahte.>
der marcrave zem künige trat,
umbe den knappen er in bat,
er solt in im ze stiure geben:
< waz ob ich, herre, im sin leben
baz berihte, ob ich mac?>
der künic versagens gein im phlac.
alys bat in mere
so lange und ouch so sere,
unz in der künic gewerte
des er umbe den knappen gerte.
der marchgrave nach rennewart
sande: der was noch ane bart.
do der in den palas gienc,
mit grozer zuht erz an vienc.
doch was im schamliche leit
daz so swach was sin kleit:
ez versmahte eime garzune.
do der marhgrave in prisune
gevangen lac da ze arabi,
chaldeis und coati
lernet er da ze sprechen.
done wold ouch niht zebrechen
der knappe siniu lantwort:
franzoyser sprache kund er hort.
do der marhgrave in komen sach,
< bien sei venuz> er zuo im sprach
mit der jungen künigin urloup.
do gebarter als er waere toup
unt als ers niht verstüende:
er het doch guote künde,
swaz iemen sprach, man oder maget.
der gegenrede wart niht gesaget
von sinem edelem munde.
der marhgrave da ze stunde
sprach chaldeis und heidensch zim.
< die bede sprach ich wol vernim>,
sus antwurt im der knappe do.
des was der marhgrave vro.
do sprach er< trut geselle min,
ich waene du bist ein sarrazin.
nu sag mir umb din geslehte
unt din her komen rehte.>
er vragete in her unt da.
er sprach< ich bin von mecha,
da mahmeten heilikeit
sinen lichnamen treit
al swebende ane undersetzen.
der mac mich wol ergetzen
swar an ich hie vertwalet bin,
hat er gotlichen sin.
doch han ich im so vil geklagt,
daz ich siner helfe bin verzagt,
und han michs nu gehabt an christ,
dem du undertaenic bist.
mich dunket des, du sist getoufet.
sit ich her wart verkoufet,
so han ich smaehlich arbeit
gedolt. der künic selbe streit
gein mir und hiez mich leren,
ich solde mich bekeren:
nu ist mir der touf niht geslaht.
des han ich tac und naht
gelebt dem ungeliche,
ob min vater ie wart riche.
eteswenne ich in den werken bin,
daz mir diu schame nimt den sin,
want ich leb in lekerie.
sol iemer wert amie
minen lip umbevahen,
daz mac ir wol versmahen;
wan ich bin wirde niht gewent,
unt han mich doch dar nach gesent.>
dem marhgraven behagete
daz der junge unverzagete
in also smaehlichem leben
mit zuht nach wirde kunde streben.
er sprach< dine scham gar verbir.
der künic hat dich gegeben mir:
ob du mich dienstes wider werst,
ich bereite dich schone swes du gerst.>
im neic und sprach der sarrazin:
< sol ich in iuwerem gebote sin,
ir muget an mir behalten pris.
herre, sit irz der markis,
der daz geflorierte her
von den komenden über mer
hat verloren in strite,
so bin ich iu bezite
in iuwer helfe alhie gegeben:
die wil ich rechen, sol ich leben.
ze iuwerem rate wil ich phlihten;
ir muget mich wol berihten,
swenne ich in swacher vuore bin
jugent hat dicke kranken sin,
und heizet mir gereitschaft tuon.>
do sprach heimriches sun:
< swes du gerst unt swaz du wilt,
han ichz, niemer michs bevilt,
ich gib dirz>, sprach der milte man.
< ir muget die koste lihte han,
als ich nu ger von iuwerr hant,
swie iuwer marke si verbrant.>
ir enweders wort niemen verstuont;
sine waren da man noch wibe kunt,
der doch die stimme horte.
under rame der geflorte,
des vel ein touwic rose was,
ob ez im rosteshalp genas,
er sprach< herre, wie sol ich nu varn?
swaz ir heizet mich bewarn,
des phlige ich als ich phlegen kan.
so lieben herren ich nie gewan,
iuwer hulde si min lon.>
einen juden von narbon
liez da diu vürstinne irmenschart:
der solte gein der hervart
bereiten des marhgraven diet.
swem sin kumber daz geriet
daz er sich halden wolde
an in, von richem solde
si der jude werte,
ieslichen swes er gerte.
er sant ouch rennewarten dar,
und bat den juden nemen war,
daz der dem jungen sarjant
harnasch ors unt gewant
gaebe, unz er selbe spraeche
daz nihtes im gebraeche.
rennewart kom dar gegangen
und iesch et eine stangen
die wold er gein den vienden tragen;
daz diu wurde wol beslagen
mit starken spangen stehelin;
unt ein surkot von kembelin.
mit guoten schuohen und hosen von sein
siniu wol geschicten bein
wurden wol beraten.
er gienc da snidaere naten
wit unt blanc linin gewant:
daz galt im gar des juden hant
durh des marhgraven ere.
er bot im dennoch mere:
harnasch, ors und lanzen starc.
er enbehielt niht noch verbarc,
wan daz er in schone werte
al des er an im gerte,
als ander soldiere.
do sprach der knappe schiere:
< ich wil ze vuoze in den strit.
harnasch unde runzit,
daz geb min herre den dies gern.
ir sult mich einer stangen wern,
vierecke, einer hegenbuochen;
ob sehs man versuochen
daz si si hin wellen tragen,
daz die von ir swaere klagen;
und ob michs sibne wolden heln,
daz si ir doch möhten niht versteln
von der swaere ir laste.
der smit sol si vaste
beslahen mit starken banden,
sleht und bloz zen handen.>
sus wart bereitet rennewart
und manic anderr gein der hervart,
allez von des juden hant.
hie dem riter, dort dem sarjant
der marhgrave rotten meister gap.
der samnunge urhap
sich huop nach den zehen tagen.
man sach da rilich uf geslagen
anz velt, da der berc erwant,
treif unt tulant,
ekube und preymerun.
ouch sach der heimriches sun
manic hoch gezelt gesniten wit
gein der vürsten kümfte zit,
die da komen durh des riches gebot.
gyburc möhte loben got,
hete si gesehen und ouch vernomen
diz kreftige riterliche komen.
der künic hin ab mit valken reit,
über al daz gevilde breit
enphienc er die vürsten sunder.
die erbarmete unt nam wunder
umbe des marhgraven mage,
daz er sich selbe en wage
liez mit eime so kleinem her,
daz er des roemischen küniges wer
niht beite uf siner marke,
do terramer der starke
in so manigen treimunden
was da kumende vunden.
do si der marhgrave enphienc,
etslicher sine zuht begienc,
daz er mit herzen klagete
kumber den er in sagete.
die werden begunden sprechen,
si woldenz gerne rechen
durh in unt durh daz riche,
unt si taetenz ouch billiche.
des küniges rüefaer al den scharn
gebot, si solden smorgens varn
gein orlens uf die straze.
do der künic ze guoter maze
mit den valken was geriten,
da wart niht langer do gebiten.
munleun ist der berc so hoch:
e daz diu sunne im entvloch,
er reit hin uf bi schoenem tage.
nu vant der marchgrave mit klage
sinen jungen starken sarjant.
dem was sin har unt sin gewant
in der küchen besenget.
ez enwart do niht gelenget,
den selben schimph mit schimph er rach.
mit der stangen er durh die kezzel stach;
dehein haven was da so erin,
er müese ouch zebrochen sin.
der küchenmeister kume entran.
zornic was der junge man.
der marhgrave senfte im sinen muot,
als dicke ein vriunt dem anderen tuot,
und sprach< ich gib dir anderiu kleit.
dir was din har ouch alze breit:
daz sul wir nider strichen
unt den oren gelichen
schon al umbe mit einem snite.
nu hab zuhtbaere site,
unt kere niht an dise klage.
morgen vruo, so ez erste tage,
so man die banier binde
an, da man gesinde
under sulen trecken
vür die stat, so heiz dich wecken
dinen wirt, und heb dich an die vart.>
daz lobte der junge rennewart.
der künic ze munleun die naht
beleip. der het sich vor bedaht,
er wolde ze orlens riten,
da daz her an allen siten
zer jungisten samenunge,
der alte unt der junge
komen, die im des swuoren,
daz si ze helfe vuoren
dem gelouben unt dem toufe.
von ir soldes koufe
diu künigin sunder rotte phlac
und sich der kost also bewac
daz wert man gerne greif dar zuo.
si was bereit des morgens vruo
mit maniger juncvrouwen.
si wolten ze orlens schouwen
wie der künic da belibe,
und wie erz her vürbaz tribe,
und wer des waere houbetman.
diu naht ouch enden began,
daz man den tac kos al gra.
do sach man her unt da
von velde und uz den porten,
ich meine gein al den orten
swa gein orlens diu straze lac,
diu wart getret wol den tac.
do zogete ouch dan diu künegin
und ir tohter, diu so liehten schin
gap daz ich die heide
mit ir manigem underscheide,
des si noch phliget und ouch do phlac,
gein ir niht gelichen mac.
disen ze orse und jenen ze vuoz,
den allen werdeclicher gruoz
von dem marchgraven geschach,
den man bi strazen halden sach
uf sinem orse volatine.
er warte ob al die sine
uz munleun noch waeren komen.
die heten sich so vür genomen,
daz sumen was von in gespart.
niuwan sin vriunt rennewart,
der kom geheistieret hie
so verre nach daz dise unt die
im sere waren gevirret.
in het der slaf verirret.
doch was er herzenliche vro
daz er den marhgraven do
vor im ze orse halden sach,
der sinen gruoz gein im ouch sprach
und vragete in< wa ist diu stange din?>
rennewart sprach< herre min,
der han ich vergezzen dort.
ez was ein helflichez wort,
daz mich der stangen hat ermant.
herre, ir sit des ungeschant,
ob ir min hie bitet.
ez vrumt iu swa ir stritet,
ob ich die stangen bringe.>
er sprach ze dem jungelinge:
< ich beite din, wilt du schiere komen.
hastu iemen hinder dir vernomen,
der mich an winde,
dem sage daz er mich vinde.
riter und ander soldiere
brinc mit dir wider schiere,
und vergiz niht diner stangen.>
< nu lat iuch niht erlangen>,
sprach rennewart der snelle.
mit küchenvarwem velle
was er uf einer hackebanc
die naht ane der koche danc
gelegen. die heten hin getragen
sine stangen. die begund er klagen.
der tür er wenic deheine liez,
mit den vuozen er si nider stiez.
der küchenmeister lac da tot;
die anderen koche dolten not,
swaz ir da heime was beliben.
unlange het er daz getriben,
unz er sine stangen vant:
die warf er von hant ze hant
als ein swankele gerten.
nu het ouch sines geverten
gebiten dort der markis.
den duhte daz daz selbe ris
sölhen würfen waere ze swaere
und dem kranken ungebaere.
sus kom der starke soldier:
vor hunden ein wildez tier
waere niht baz ersprenget.
ez wart do niht gelenget,
der marhgrave reit hin nach;
rennewart lief vor: dem was ouch gach.
dem here was herberge genomen
und was der künic selbe komen
zeime kloster: daz verbran
do der marhgrave dan
schiet und sinen schilt da liez.
ze tusent marken der geniez
was, der dem kloster galt
sus was sin urbor gezalt:
ob iuch des maeres niht bevilt,
so koste mer der eine schilt
der in dem viure was verlorn,
denne daz kloster mit den urborn.
der marhgrave reit ouch dar
und nam des grozen schaden war,
den er unt daz kloster da gewan.
nu hete der abbet kunt getan
dem künige und der künigin,
wie rehte kostebaeren schin
der schilt gap von gesteine,
und daz anders neheine
druf verwieret lagen,
wan die grozer koste phlagen.
der künic zem marhgraven sprach,
do er in vor im sitzen sach
da saz mer riter ungezalt:
< dar zuo dunket ir mich ze alt,
daz iu uf totbaeren strit
iuwer muot die volge git
daz ir iuch zimieret also.>
der marhgrave saget im rehte do:
< swaz ich zimierde phlige,
die erwarp min hant mit eime sige
an dem künige von persia.
der bot mir vür sin sterben da
drizec helfande,
die man geladen bekande
mit dem golde von koukesas.
al anders mir ze muote was:
sines sterbens mich baz luste,
want ich smorgens kuste
vivianzen dicke also tot.
ez half in niht swaz er mir bot,
ich enthoubte den künic wol geborn.
des hat diu minne mir verlorn
sinen schilt kostebaere.
er was ouch mir ze swaere:
in solte der gepriste tragen,
den ich drunder han erslagen.
got weiz wol daz al sin sin
ie was gerende uf den gewin
daz im diu minne londe.
deheiner kost er schonde,
sin herze im des niht werte,
lip und guot er zerte,
der newederz vor pris er sparte,
vor valscheit der bewarte.
swaz mir nu tuot terramer,
ich han im doch daz herzeser
an dem werden künige also gesant,
davon im jamer wirt bekant.
der ze samarcone
in persia die krone
vor den edelen vürsten truoc,
min hant iedoch den selben sluoc,
sinen bruoder den getiuwerten,
vor wiben den gehiuwerten.
ich han der minnen hulde
verloren durh die schulde:
ob ich minne wolde gern,
ich mües ir durh den zorn enbern,
want ich arofele nam den lip,
den immer klagent diu werden wip.
ich half noch terramere
vürbaz gein herzesere.
min tjost im sluoc den süezen:
wie möht ich daz gebüezen
wiben, die noch mer verlurn
an im, ob si ze rehte kurn?
da was der minne urbor verhert,
mit sime tode ir gelt verzert.
thesereiz der gepriste,
sin herze in also wiste:
wart nach minne ie dienst ersehen,
man muose im volgen und jehen
daz ers phlac und guoten willen truoc.
thesereiz, der het ie genuoc
prises vür sine genoze.
er vuort ouch her daz groze
uz vümf künicrichen.
ich enmac im niht gelichen
niemen under krone,
der baz nach wibe lone
runge denne der araboys.
der riche seciljoys
was geborn von palerne.
min hant in sluoc ungerne
durh sine hohe werdekeit.
ouwe daz ich im niht entreit,
do der gezimierte
mich vil gehardierte.
min tjost was im doch unbekant,
unz arabele wart genant,
bi der minne er mirz gebot:
davon was kümftic im sin tot.
von boctane der künic thalimon
was noch durh der wibe lon
gezieret baz danne thesereiz.
vor dem bestuont mich poufemeiz,
der künic von ingulie,
unt turpiun, die drie,
der riche von falturmie.
den tet ich allen geliche we,
schoyuse daz leben uz in sneit.
erfiklant ouch mit mir streit,
und des bruoder turkant:
turkanie was ir lant.
der newedern half sin krone,
ine gaebe im daz ze lone
als ich vivianzen ligen sach,
den ich sit an arofel rach.
ane rüemen wil ichz sagen,
der heiden hat min hant erslagen,
ob ichz rehte prüeven kan,
mer denn min houbet und diu gran
der har hab mit sunder zal.
mit schaden behabten si daz wal.
davon ich schumphentiure leit,
daz enwas niht an ir arbeit:
si mugenz noch lange zeigen.
daz erziug ich mit den veigen,
als ouch min stiefsun ehmereiz,
waen ich, wol die warheit weiz.
von dem maneger slahte wuof,
ir sunder herzeichens ruof,
und daz ich heidnisch wol verstuont,
davon was mir rehte kunt
wer si waren, dirre unt der,
do si mit poynder komen her.
ich sluoc ie die geflorten
an die die rotte horten,
unz ich beleip gar helfelos.
die vluht ich do vür sterben kos.
ich vloch aber so werliche,
des geeret ist roemisch riche,
unt daz terramer von muntespier
manegen amazur und eskelier,
die mine genoze waren,
mac suochen uf den baren.
nu habt ir, herre, an mir getan
daz riche und arme, iuwer man,
an mir sulen nemen bilde,
die ligent uf disem gevilde,
und dar zuo die da heime sint.
waere ich, herre, iuwer kint,
min vlust möht iu niht naher gen.
ir welt iu selben an mir gesten.
ich han vil rehte iu gesagt
wie diu zimierde ist bejagt,
der schilt unt daz kursit;
und des wapenroc noch git
also kostebaeren schin,
des selben was ouch volatin.>
manegen duhte sin arbeit groz.
durh daz si des maeres niht verdroz,
die da sazen und stuonden,
wande si selten ie bevunden
ze keiner slahte stunde
lüge von sinem munde.
der künic was der rache vro.
ouch sprach diu künegin also:
< daz in heidenschaft doch eteslich wip
des claren vivianzes lip
mit mir sol beriezen,
des muost du geniezen,
bruoder, immer wider mich;
und daz din manlich gerich
ouch an den hohen ist geschehen,
so daz dich tybalt hat gesehen
ze weren roemisch ere;
und daz du terramere
vergulte also sin übervart
mit sinem schaden ungespart.>
die vürsten und ander des küniges man,
die vuoren ze herbergen dan.
si waren ze hove alda beliben,
unze si den abent hin vertriben.
etsliche waren durh schouwen
dar komen vür die vrouwen,
etslich ouch sus durh maere.
wer jener unt dirre waere?
ob ich dez hab vergezzen,
des vraget ir umbesezzen.
des morgens, do ez begunde tagen,
hie die karrune, dort der wagen,
der hort man vil da krachen.
regen und uf machen
sich daz her begunde.
an der selben stunde
wart von den gesten,
den ersten und den lesten,
al die strazen gein orlens beriten.
vil banier mit tiuweren sniten
da kom an allen siten,
als ob da riter sniten,
dem künige und dem markis.
etsliche komen durh ir pris,
etsliche hetens vor gesworn,
durh daz ir reht niht waere verlorn.
der marhgrave mohte ane zol
durh orlens nu riten wol;
in habete nu da niemen zuo.
es was von erste in ouch ze vruo.
doch erwarp er in des küniges hulde,
und daz schulde wider schulde
stuont umbe des rihtaeres tot,
und daz ane schulde not
sin eines lip von in gewan.
mit ir schaden schiet er dan
unt berlich uf ir koste,
in strite und mit der tjoste
diu ernalten valte nider:
si bekanten schiere ein ander sider.
loys der künic was ouch roemischer vogt:
von dem wart daz niht vür gezogt,
do er hin ze orlens was komen,
sines soldes wart da vil genomen
und willecliche von im gegeben.
er sprach zin allen< muoz ich leben,
ich riche iuch umb diz ungemach.>
ze al den werden er sus sprach,
unt sunder zuo den vürsten:
< nu sit in den getürsten,
daz ir mant ellens iuwer man.
allez daz ich hiute han,
daz si mit iu gemeine.
vil gerne ich iu bescheine
daz ich mich triuwen hin ze iu versihe
und miner helfe wider gihe.
iuwer neheiner hab daz vür leit
und merkez ouch niht vür zageheit,
ob ich hie belibe.
an min eines libe
lit niht wan eines mannes trost:
ir werdet sus al baz erlost.
ob iuch kumber twinget,
al naher ir gedinget.
muget ir niht haben veltstrit,
diu marke hat vil bürge wit:
gebet uz den porten riterschaft.
ir wizzet wol mine besten kraft
hinder mir ze tiuschen landen:
ich loes iuch schiere von banden.
min ere und ouch min liebez her
unt dar zuo sin selbes wer
bevilh ich siner manheit,
in des helfe mir groziu leit
an wibes magen sint getan,
der ich immer mangel han.
swager, get her naher mir.
ich weiz nu lange wol daz ir
wol kunnet her leiten.
ich wil iuch hie bereiten
mines gebotes und mines gewalt.
die ze keiner helfe sin gezalt
uf dise vart dem riche,
die bitet al geliche,
die hohen unt die nideren,
daz si min gebot niht wideren,
alle mine massenie.
der dienestman und der vrie,
marschalke, al die ambetliute,
ich bevilh iu allen hiute
den marhgraven an miner stat,
der mich durh kumber helfe bat.>
do sprach diu küneginne:
< gan mir got der sinne,
swer minem bruoder nu gestet,
swaz den immer an get
mit kumberlicher taete,
min herze git der raete
daz ich daz wendic mache
mit helfeclicher sache.>
des ze munleun was e gesworn,
daz was hie ze orlens unverlorn.
die vürsten sunder niht verdroz,
sine spraechen, einem ir genoz,
dem waeren si gerner undertan
denne deheinem des küneges ambetman.
ein marschalc solde vuoter geben;
die des trinkens wolden pflegen,
die solden zuo dem schenken gen;
so solde der truchsaeze sten
bi dem kezzel, so des waere zit;
der kameraere solde machen quit
diu phant den dies twunge not.
< wir wellen des marhgraven gebot
gerne leisten und im warten,
und den heiden wenic zarten.>
der künic gap selbe sriches vanen
dem marcraven und hiez in manen
daz her um munschoy den ruof:
< der minem vater karel schuof
in strite manec koberen.
die nideren und die oberen,
ir stritet berge oder tal,
sit gemant um des ruofes schal.>
heimrich und siniu kint
niht an der samnunge sint:
sine dorfte niemen suochen da.
ieslicher sich mit sunderr sla
also gein oransche rebot,
des vische in vürten lagen tot.
die vürsten und des künges man
namen urloup von dan
ze varen uf die hervart.
hie kom der junge rennewart:
von arde ein zuht im daz geriet,
mit urloub er dannen schiet
vome künige an einer stat alda,
vürbaz zer künegin anderswa.
diu junge küneginne sunder was
under boumen an eime gras:
dar begund er durh urloup gen
und eine wile vor ir sten.
wan daz mirz diu aventiure sagt,
des maeres waere ich gar verzagt,
als ez im alys erbot.
si klagete sine manege not
die er in franchriche het erliten.
dar nach begunde si in biten
daz er ir vater schult verkür,
swaz der ie prises gein im verlür.
< du solt mit minem kusse varn.
din edelkeit mac dich bewarn
und an die stat noch bringen
da dich sorge niht darf twingen.>
diu magt stuont uf: der kus geschach.
rennewart ir neic und sprach:
< der hoehste got behüete
iuwer werdeclichen güete.>
den anderen vrouwen wart ouch genigen,
gein in sin urloup niht verswigen.
willehalm den vürsten wol geborn
daz her ze meister het erkorn.
doch vuor da manec sin genoz
mit manigem sunder ringe groz.
uf velde unt in walde
si muosen gahen balde:
des gerte der si da vuorte,
wand in groz angest ruorte
nach gyburge der küniginne.
er vorhte daz ir minne
tybalt solde restriten.
zeinen sorclichen ziten
der marcrave mit den sinen
kom so nahen den sarrazinen,
daz er mit sinen ougen sach
daz im sin herze des verjach
mer vlüste denne er ie verlür.
und swaz er angest sit erkür,
do er von vivianze schiet,
und des morgens do sin manheit riet:
vümfzehen künige manlich rekant,
die entschumphierte sin eines hant;
tenabruns und der persan,
swaz im die heten getan,
und der minnen gerende thesereiz,
und ander manic puneiz,
da wart er werlich ersehen:
nu muoz sin vreude dem jamer jehen
und dem zwivel rehter schumpfentiur.
die not gap im bi naht ein viur.
ez naehet nu vreude und klage
und dem helflichen tage
und der kümfteclichen zite,
und daz der sorclichen bite
mit vreuden ein ende wart gegeben,
da gyburc inne muoste leben,
diu selbe dicke wapen truoc.
swie vil ir vater des gewuoc,
daz er si wolde überkomen,
si sprach< ich han den touf genomen
durh den der al die creatiure
geschuof, daz wazzer und daz viure,
dar zuo den luft unt die erden.
der selbe hiez mich werden,
und allez daz lebehaftes ist.
solt ich durh mahmeten christ
unt den marcraven verkiesen,
unt minen touf verliesen,
unt manege werdecliche ger,
die under schilde mit dem sper,
mit helme verdecket,
so dicke hat volrecket
der marcrave mit helden tat
und noch vil guoten willen hat
ze dienen nach miner minne?
ich was ein küneginne,
swie arm ich urbor nu si.
ze arabia unt in arabi
gekroenet ich vor den vürsten gienc,
e mich ein vürste umbevienc.
durh den han ich mich bewegen
daz ich wil armuot phlegen,
unt durh den der der hoehste ist.
wa vund ouch tervagant den list
den erst revant altissimus?
der polus antarticus
unt den andern sternen gap ir louft,
durh den han ich mich getouft.
derz firmamentum an liez
unt die siben planeten hiez
gein des himels snelheit kriegen,
sin wage kan niht triegen,
diu al daz werc so ebene wac,
daz ez immer staete heizen mac
unt immer unzerganclich.
sint iuwer gote dem gelich,
der den luft wol wider vaehet
unt al sin dinc so spaehet,
mit vluzze ursprinc der brunnen?
unt der dri art der sunnen
gap: die hitze unt ouch den schin,
si muoz ouch uf der verte sin
daz si nimt unt bringet uns daz lieht?
swaz mir durh den got geschiht,
der des alles hat gewalt,
gein dem schaden bin ich balt:
der mac michs wol ergetzen
unt des libes armuot letzen
mit der sele richeit.
ir verlieset michel arbeit,
du vater und ander mine mage,
daz ir lip unt ere en wage
lat durh tybaldes rat,
der deheine vorderunge hat
von rehte uf mich ze sprechen.
waz wiltu, vater, rechen
an din selbes kinde?
bi tumpheit ich dich vinde.>
< ach ich vreuden arm man,
daz ich sölh kint ie gewan>,
sprach terramer der riche,
< daz also hertecliche
an siner saelde kan verzagen
unt sich den goten wil entsagen!
ei süeziu gyburc, tuo so niht.
swaz dir ie geschach oder noch geschiht
von mir, daz ist min selbes not:
ja gieng ich vür dich in den tot.
daz ruoch erkennen mahumet,
daz ich durh tybaldes bet
ungerne uf dinen schaden vuor,
unze michs bi unserr e beswuor
der baruc unt die ewarten sin:
die gaben mirz vür sünde min,
daz ich dich taete liplos.
mine triuwe ich doch so nie verkos,
ich hete dich zeime kinde.
ob ich dich bi saelden vinde,
so ere din geslehte
unt tuo den goten rehte.>
< ei vater hoch unde wert,
daz din muot der tumpheit gert,
daz du mich scheiden wilt von dem,
der vrouwen even gap die schem
daz si allrest verdact ir brust,
da was gewahsen ein gelust
der si brahte in arbeit,
in des tiuvels gesellekeit,
der unser immer varet.
du bist wol so bejaret,
daz du der wissagen zal
bekennest umb adames val.
sybille unde plato
die hohen schulde uns kündent so.
eve al eine schuldic wart,
darumbe die helleclichen vart
adames geslehte vuor iedoch.
wan helias und enoch,
die andern muosen alle queln:
dane kunde sich niemen von versteln.
wer was der si loste dan,
unt der die sigenunft gewan
daz er der helle porten brach,
unt der adames ungemach
erwante? daz tet diu trinitat!
der sich einen selbe dritten hat
ebengelich unt ebenher,
sich, der enstirbet nimmer mer
durh man noch wibes schulde.
nu wirp umb sine hulde.>
do sprach der von tenabri:
< den einen möhten doch die dri
vor dem tode han bewart.
er jach, uz israhelischer art
waer er von einer maget erborn:
han ich dich durh den verlorn,
den sin selbes künne hienc
unt unpris an im begienc,
zuo dem han ich kleinen trost
daz unser vater wurde erlost,
adam, von helle banden
mit menneschlichen handen.
diu helle ist sur und heiz,
manigen kumber ich da weiz:
daz ist mir von den goten kunt.
daz mac volsprechen nimmer munt,
wie trureclichen ez da stet.
sol jesus von nazaret
die porten han gebrochen,
waz ist an mir gerochen
mit dem ungelouben din?
bekere dich, liebiu tohter min.>
< ich hoere wol, vater, ez ist dir leit.
do jesus mennischeit
der tot an dem kriuze müete,
innen des sin leben blüete
uz der gotlichen sterke.
lieber vater, nu merke:
innen des unt diu mennischeit erstarp,
diu gotheit ir daz leben erwarp.
möhten hoher sin nu dine gote,
so wolt ich doch zuo sinem gebote
unz an den tot beliben,
der ie werden wiben
vor uz ir rehtes also verjach,
daz man in dienestlichen sach
under schiltlichem dache
bi sölhem ungemache
da man den lip durh wirde zert
unt dem laster von dem prise wert.
mir saget selbe tybalt
daz der marcrave manigen walt
zer tjost vertaete mit den spern.
der begund ouch miner minne gern,
do in der künic synagun,
halzebieres swester sun,
in eime sturme gevienc,
da sin hant alsölhe tat begienc
daz er den pris ze beder sit
behielt alda und alle zit.
diu hohe wirde sine
über al die sarrazine
was erschollen unt erhort.
do was ich küneginne dort
und phlac vil grozer richeit.
sus londe ich siner arbeit:
von boyen und von anderem sinem versmiden
macht ich in ledic an allen sinen liden,
unt vuor in toufbaeriu lant.
ich diente im und der hoesten hant.
mines toufes schon ich gerne.
tybalde ich todjerne
laze, da du mich krontes.
dannoch du, vater, schontes
diner triuwe, do daz selbe lant
ze heimstiuwer mir gap din hant.
wilt du tybalde volgen,
du muost mir sin erbolgen.
nach sinem erbeteile
er vüert din ere veile.
er giht ouch uf sybilje:
daz liez im marsilje,
sin oeheim, den ruolant ersluoc.
hie dishalp mers er sagt genuoc
daz er vür erbeschaft süle han:
sit din veter baligan
den lip verlos von karle,
halp provenz unt arle,
er giht daz sül er erben.
wiltu durh lüge verderben
din triuwe an din selbes vruht,
ouwe waz touc din altiu zuht?
du verwurkest an mir al din heil.
mahtu todjerne, min erbeteil,
tybalde und ehmereize geben,
und laz mich mit armuot leben.>
ditze gespraeche ergienc in einem vride.
der künec tybalt hin zer wide
arabelen dicke dreute:
ehmereiz in drumbe steute.
terramer, der warp also:
hiute vlehen, morgen dro
gegen siner lieben tohter.
mit deheinen dingen mohter
si des überlisten,
sine wolte oransche vristen,
und ir lip und ir kranken diet,
unz an in der von ir schiet
nach helfe an den roemischen vogt.
mit arbeit hete siz vür gezogt
unze des haz her durh not verdroz.
der smac von toten was da groz,
unt sus von manegen asen.
nu het ouch vil der masen
diu veste oransche enphangen
mit würfen und mit mangen
und von den dribocken.
sine spilten niht der tocken:
ez galt ze beder sit daz leben.
die wisen, des hers ratgeben,
rieten terramere
eine wile die dankere,
sit waere verwüestet al daz lant
unt ninder werlichiu hant
da waere wan in der einen stat.
daz her in al gemeine bat,
er solte keren gein der habe:
so si genaemen spise drabe
unt si der luft erwaete,
ob er sis danne baete,
si herbergeten der wider vür,
und taeten ez mit gemeiner kür.
daz erloubte in der von tenabri
und jach, er wolde da wesen bi
daz e ein sturm geschaehe,
so man die naht ersaehe.
des abends, do man die sterne sach,
do huop sich gyburge ungemach.
beidiu der unt dirre,
slingaere unt patelirre,
sarjande und schützen,
der stete die unnützen,
unt über al diu riterschaft,
die erhuoben mit gemeiner kraft
einen sturm bi der naht.
des wart glorjet in angest braht,
ze oransche der liehte palas.
vor viuwer man noch wip genas
der getouften in der uzeren stat.
gyburc ir kleinez her do bat
die inneren oransche behalten.
die jungen mit den alten
kerten dan gein aliscanz,
da mile unde vivianz
uf waren gelegen tot.
nu ersach die herzebaeren not
der marcrave under sime her,
daz der himel unt daz mer
beidiu waren viuric var.
si pruoften und namen war,
genuoge den ez niht was bekant,
gein welhem orte in daz lant
daz starke viuwer möhte sin,
ob da laegen die sarrazin.
der marcrave saget in rehte do:
< mir ist min dinc nu komen also,
daz ich bedarf deheines zagen:
ich muoz mit helden pris bejagen.
nu, franzoyse, tuot ellen schin.
ei vater unt die bruoder min,
daz ir hie bi mir niht sit,
unt daz ich ane iuch disen strit
noch hiute muoz versuochen!
wil miner manheit ruochen
der durh uns an dem kriuze was
unt der al sterbende genas,
swar gyburc vert, dar ker ouch ich.
diu wolde behalten unz an mich
oransche, und ist nu drab genomen.
ich möht ir liht enzit sin komen.
die vürsten sin des hie gemant,
wie der roemische künec iuch hat gesant
ze werne roemisch ere.
nu ensumet iuch niht mere,
wapent ors und lip,
helfet des daz mir min wip,
diu clare gyburc, hie beste.
ich wil vor iu komen e
zen vienden, schouwen ir gelaz.
ir endurfet iuch niht scharen baz,
wan ie die storje, dise unt die.
wir sulen dort und hie
mit einem buhurt an si komen.
si habent mit schaden wol vernomen
daz wir baz kunnen mit riterschaft.
waz danne ob groezer ist ir kraft?
so sul aber wir mit saelden sin.>
balde wart mit volatin
gezogen. er huop sich an die vart,
mit im sin vriunt rennewart
unt swer an sime ringe lac.
innen des gienc uf der tac.
da wart vil busine erschalt
unt tamburen ungezalt.
franzoyser die werden
wolten roemischer erden
an der heidenschaft den pris bezaln.
hie an bergen, dort an taln
sach man rotte brechen vür,
die banier in der maze kür
als al die studen sidin
waeren. dannoch die helme schin
gaben unverdecket.
da wart hin nach getrecket
mit maneger sunder storje groz.
die vürsten sunder niht verdroz,
sine manten ellens vast ir man.
do gahten vür ein ander dan
die man da wert erkande,
riter, sarjande.
der marhcrave gahte
ze vorderst, unz er nahte
dem viuwer daz im herzenleit
gap. al sin heilikeit
möht im siuften han erworben:
er waere vor leide erstorben
des morgens, wan sin manlich art.
durh den rouch er innen wart
daz dannoch stuont sin palas,
davon geflorieret was
oransche und al diu marke.
rennewart der starke
het im ze vuoz gevolget dan;
über al sin her kein ander man
vuor im da so nahe bi.
terramer von tenabri
unt fabors von mecha
daz gesez gerumet heten da,
unt al die künege unt die eskelir
waren mit dem von muntespir
dannen gekeret gein der habe.
duo kurn si durh den rouch her abe
daz kom des marhcraven her.
die heiden waren gein dem mer.
do wande diu unverzagete
gyburc, do manz ir sagete,
si wolten wider keren
unt aber ir schaden meren.
harnasch muose wider an ir lip.
manlich, ninder als ein wip
diu künegin gebarte.
der ir schaden wenic varte,
der marcrave uf volatin
kom, unt der geselle sin,
rennewart, mit im ze vuoz.
durh manigen rouch er keren muoz,
da die herberge waren an gezunt.
rennewart sach da ze stunt
vil ebenhoehe und mangen.
mit siner grozen stangen
waer er gerne nach der heiden her.
nu stuont vrou gyburc ze wer
mit uf geworfeme swerte
als ob si strites gerte,
unt bi ir steven, ir kapelan,
unt ir juncvrouwen so getan
daz si waren harnaschvar.
daz inre volc gemeine gar
gahten an die zinnen.
der marcrave wart innen
daz eteswer drinne lebete.
gein der port er strebete:
da wart von sinem munde
der heile unt der wunde
minneclich gegrüezet.
dannoch was in niht gebüezet
vil angest der si phlagen.
si wolten aber wagen
ir lip werlich unz an den man
der güetlich die stat gewan.
der selbe hielt ouch vor in da.
het er gehalden anderswa,
daz waer in allen liep gewesen,
die noch drinne waren genesen.
er rief hin an die zinne:
< lebt noch diu küneginne?>
und vragte wie ez da stüende.
sine heten deheine künde
daz des landes herre zuo in sprach.
diu künegin gyburc do ersach
den wapenroc unt volatin.
her ab sprach diu künegin
heidensch:< herre, wer sit ir,
daz ir sus nahe haldet mir,
unt daz ane vride tuot?
ir habt alze hohen muot:
ir mugets wol schaden enphahen.
ich wil iu vürbaz nahen
unt kündeclicher werden kurc.>
< ei wa ist diu clare gyburc?
saget mir, ist diu noch gesunt?>
von siner stimme wart in kunt
daz der rehte wirt was komen.
von siner kumft was in benomen
vil angest der si phlagen e.
nu wart durh liebe also we
gyburge, diu durh vreud erschrac,
daz si unversunnen vor in lac.
wan ir kom genendecliche
vil helfe uz franchriche,
die besten riter die man vant
in der rehten riterschefte lant.
gyburc noch unversunnen lac.
den marcraven erlangen mac,
daz niemen im die port uf tuot.
diu was mit slozze also behuot,
ob iemen wolde wenken
dort inne unt überdenken
sine triuwe durh miete,
swelh vient daz geriete,
daz ez im vrumte niht ein har.
gyburc vür den selben var
der bürge slüzzel selbe truoc.
die waren spaehe also genuoc;
den list noch lützel iemen kan.
bi einer wile si sich versan
und gahte hin gein der porte,
da si ir besten vriunt horte
mit vreuden wart er lazen in.
sine het ouch niht so liehten schin
als do er von ir schiet,
als im ir süezer munt geriet,
der da vil geküsset wart.
ouwe daz ein so ruher bart
sich immer solt erbieten dar!
doch was si selbe harnaschvar,
daz diu maget carpite
vor laurent in dem strite
noch camille von volcan,
ir newederiu het ez so guot getan.
gyburc streit doch ze orse niht:
ditze maere ir anders ellen giht,
daz si mit armbrusten schoz
unt si grozer würfe niht verdroz
unt ir wer mit liste erscheinde.
ir totez volc si leinde
gewapent an die zinnen
und ruortez so mit sinnen,
daz ez die uzeren vorhten,
die diu antwerc gein ir worhten.
arbeit hete si verselwet nach.
an rennewart si do sach.
do der die grozen stangen,
die starken unt die langen,
so dicke warf von hant ze hant,
si sprach< wer ist der sarjant?
sulen wir iht angest gein im han?
er ist so wiltlich getan.>
der marhcrave sprach hin zir:
< disen knappen, den gap mir
der roemische künec, unt helfe groz.
vil manec vürste min genoz
gahent da vaste zuo uns her
mit also helfeclicher ger,
hant des die viende hie gebiten,
von franzoysen wirt gestriten
daz ez die engel möhten hoeren
in den niun koeren,
unt daz mine mage rechen sol.
waere tal und berc der heiden vol,
die müesen strit enphahen.>
die künegin druct er nahen
an sine brust und klagt ir not.
den andern erz mit rede erbot,
die bi ir drinne waren genesen.
er sprach, die müesen immer wesen
teilnünftic swes er möhte han,
ez waere wip oder man,
juncvrouwe oder ander maget,
< diu mir her nach die not klaget,
als ir durh mich habt gedolt
unt iuwer dienst an mir reholt,
beidiu min guot unt minen lip.
ir habt ernert mir ditze wip
und oransche dise burc behalten.
muoz ich der marke walten,
ich riche iuch immer unz ich lebe,
so mit lehen, so mit gebe.>
gyburc diu triuwen riche
stuont dennoch werliche,
si unt ir juncvrouwen.
der wirt wol mohte schouwen
harnasch daz er an in vant.
da der lendenierstric erwant,
etlichiu het ein semftenier,
der noch ein sölhez gaebe mir,
daz naem ich vür ein vederspil.
nu was da gestanden vil.
diu künegin des niht vergaz,
des landes herren vürbaz
si vuorte zeiner kemenaten in,
und hiez behalten volatin.
bi dem orse rennewart beleip:
ungerne in iemen dannen treip,
unz erz gestalte schone.
davon samarcone
ein insigel was gebrant
an des orses buoc, daz er da vant,
dar nach was arofels schilt.
den knappen hete gar bevilt,
und het er sich versunnen
wie daz ors wart gewunnen.
do entwapende sich diu künegin.
der marhcrave wolte dennoch sin
in sime harnasch beliben.
si sprach< din kumft hat vertriben
minen vater gein der habe.
du solt daz harnasch ziehen abe,
und laz dich niht betragen,
enbiute dinen magen
unt den die dir ze helfe komen,
hie haben urloup genomen
die heiden eine wile,
ich enweiz wie manege mile.
minem garzune was ir reise kunt,
der volgt in unz an pitit punt;
der giht, si gahen vaste hin.
mit vlust ich innen worden bin
ir kumft unt ir letze.
daz michs noch got ergetze!
er tuot ouch, sit diu triuwe din
unt din manlich ellen ist so schin,
daz du mich hie erloeset hast.
nu sich daz du des niht enlast,
dune schaffest dinen wartman.
min vater manege liste kan!
nu hüete daz sin halschar
din her mit schaden iht ervar.>
der marhcrave sprach hin zir:
< mahtu gewinnen boten mir?
die sulen den franzoysen sagen
daz si niht ze sere klagen
daz uns die heiden sint entriten.
er sul die vürsten sunder biten,
beidiu jene unt dise,
daz si sich legen an eine wise:
da kum ich selbe schiere zuo in.>
ein bote balde vuor da hin,
unt nach den vienden warte:
si gahten beide harte.
do entwapende sich der markys,
unt nam ouch war wie durh ir pris
die franzoyser gahten zuo
dannoch was ez harte vruo
mit manger storje sunder.
die werden nam des wunder,
war die viende waeren komen.
schiere heten si vernomen
von dem boten der in was gesant,
daz ir deheiner strit da vant.
franzoyser loyschierten.
die vürsten sunder zierten
ir ringe als ez in tohte:
ir deheiner doch enmohte
gelichen der heiden ringe wit.
mit manegem tiuwerem samit
daz velt was e bevangen,
uf der heiden zeltstangen.
die von franchriche
ouch nu lagen riterliche:
ir gezelt waren gesniten
wol nach kostebaeren siten.
der marhcrave sprach zer künegin:
< vrouwe, daz waere uns ein gewin
an willekeit der liute,
ob wir si möhten hiute
ze wirtschefte gesetzen
und ir arbeit ergetzen
hinne uf minem palas.
etswenne ich so beraten was:
nu ist liute und spise mir verbrant,
daz ich der wenic inne vant.>
diu künegin sprach< wir han genuoc -
mir ist liep daz es din munt gewuoc -,
von trinken und spise alsölhe kraft:
al mines vater riterschaft,
ob wirz in niht wolden wern,
sine möhtens wochen lanc verzern.>
si schuof derzuo dies kunden phlegen.
in den vensteren wart gelegen
von im und von der vrouwen.
si wolten vriunt schouwen:
man kos da wol und muos in jehen,
si heten viende vil gesehen.
franzoyser die quecken
mit der heiden barnstecken
niuwiu gezimber worhten.
dennoch waren die unervorhten
niht komen, dies marcraven leit
so truogen mit gesellekeit,
daz si namen geliche phliht
der vlüstebaeren geschiht
diu uf aliscanz geschach.
diu künegin gyburc gesach
manigen ungevüegen stoup,
daz der wint melm und loup
uf al geliche vuorte,
da manic storje ruorte
diu ors mit sporen durh gahen zuo.
si sprach< owe waz tuo wir nu?
sich, herre, dort kumt tybalt!
daz velt und der kurze walt
dunket si al geliche sleht.>
der wirt sprach< daz ist ir reht:
si waenent wir sin den vinden bi.
da kumt buove von kumarzi
von sinem lande her gevaren.
got mac uns wol vor den bewaren:
der selb und al die sine
ouch klagent die mage mine.>
franzoyser taten nach ir siten:
etesliche banken waren geriten
durh kurzwile mit vederspil;
so gahten derhalp knappen vil
uz dem her durh den woldan.
nu waren ouch buoven wartman
komen und vunden vriunde da:
die viende waren anderswa.
die kumenden zuo den ersten do
sich leiten: des was gyburc vro.
unlange daz do werte,
unz si von manegem swerte
und von den schilden blicke
durh grozen stoup sach dicke.
si sprach< wer sint die komenden dort?
du hortes wol hiute miniu wort:
vür die halscharlichen tat
soltu merken minen rat.
der künec von marroch akarin
getar wol bi den vienden sin,
und ander mines vater her:
da gegen schaffe dine wer.>
der marhcrave ir do sagete:
< da kumet der unverzagete,
min bruoder bernart von brubant,
des sun ich dicke bi mir vant,
berhtramen, der minen vanen truoc
da man vivianzen sluoc.
der wil hie rechen nu sin kint,
und al die mit im komende sint.>
die selben aber do phlagen
daz si zuo den ersten lagen.
herbergen ist loyschiern genant.
so vil han ich der sprache erkant.
ein ungevüeger schampaneys
kunde vil baz franzeys
dann ich, swie ich franzoys spreche.
seht waz ich an den reche,
den ich diz maere diuten sol:
den zaeme ein tiutschiu sprache wol.
min tiutsche ist etswa doch so krump,
er mac mir lihte sin ze tump,
den ichs niht gahes bescheide:
da sume wir uns beide.
des marcraven her sich breite.
gewapent dar zuo leite
manege storje stritecliche
heimrich der riche,
von narbon der alte.
der ie sin dinc so stalte
daz sin habe was gemeine,
er kom ouch da niht eine.
sich muosen studen neigen,
do der begunde zeigen
wie rehte striteclich er reit
mit verdrungener schare breit.
er wolde selb ervinden
ob under sinen kinden
deheinez bekumbert waere.
do komen im diu maere,
daz die sarrazine
oransche von grozer pine
ledic heten lazen,
daz die waeren ir strazen.
gyburc sach ir sweher komen.
si sprach< hastu war genomen,
wer aber jene kumende sin?>
er sprach< daz ist der vater min,
und ist genendic al sin diet,
als er in selb ie dicke riet.>
heimriches marschalc kom gevarn,
zuo den vor komenden scharn
leit er sinen herren,
die kumenden zuo den erren.
des wirtes bruoder berhtram
do kom als ez wol vürsten zam,
und sin bruoder gybert.
die vuorten manegen riter wert.
ir her kom mit sunder sla.
ouch kom die dritte straze alda
an der selben stunde
ernalt von gerunde.
si waren die vart also gelegen:
ir neheiner mohte des gephlegen,
erne waere dem anderen gar benomen.
daz er im ze helfe möhte komen,
von huse und von sunderem lande
ieslicher ane schande
in sines bruoder helfe was geriten:
si liezen des ir triuwe biten.
gyburc nam ir aller war:
daz driu groziu her mit sunder schar
dar komen vil nach geliche,
die alle riterliche
der marcrave ir nande,
daz diu vrouwe wol bekande
iegeslichem her sinen houbtman.
davon si vreuden vil gewan.
ez hete daz viuwer gemachet:
gestrichen unt gewachet
der vater, diu kint, iegesliches her
die naht heten durh die wer,
ob es dem marcraven waere not.
ir manheit in daz gebot:
si waren wol so genendic,
iegeslicher vaste unwendic
gahte gein dem viure.
durh manheit aventiure
iegeslicher des anderen vorhte,
do der heiden sturm so worhte
gyburge not mit roste,
wer dem unt dem ze troste
koeme mit poyndern hurte.
iegeslicher darumbe vuorte
gewapentiu ors und harnasch gar.
si gahten gein ein ander dar.
waer ein buhurt da erhaben
an ungeverte oder an graben,
iegeslicher kom mit sölher kraft
daz er al der heiden riterschaft
hete an der enge wol gestriten.
nu wart uf alyscanz gebiten
vivianzes rache zite:
da vunden si die wite.
richliche herbergeten dise
uzerhalbe des gesezzes an die wise.
alda die heiden waren gelegen,
da was gemaches gar verphlegen
von rouche unt von smacke.
ein nasloser bracke
waere wol ze verte komen da:
so breit was terrameres sla.
nu sach man komen eine diet
diu sich von ellen nie geschiet,
mit zerstochen schilden und zerhurt.
uz der rehten manheit geburt
was der dise hete braht.
er was gestrichen ouch die naht,
und was den heiden nach geriten.
den het er also mite gestriten,
ir beleip da maniger vor im tot;
ouch muoser von in komen mit not.
si muosen zinsen im ir habe:
manigen soum brach er in abe,
ors unt anders swaz da was.
der künec schilbert von tandarnas
durh den jungen dar was komen.
si heten bede solt genomen,
die zwene kumberhafte man,
von den venezjan
zeinem urliuge uf den patriarc
von agley, der sich niht barc,
er engaebe in strites übergelt
und engete in wazzer und velt
uf lande und in den barken.
da muosen sande marken
venezjane mit solde wern
und durh den kumber vil verzern.
von dan was er gestrichen her
durh siner werdekeite ger.
er hete der heiden überker
also vernomen, daz terramer
vuorte swaz unz an koukesas
der werden und der besten was:
gein dem streich er durh sinen pris.
ez was heimrich der schetis.
sine manheit moht erbarmen
daz man in hiez den armen:
ouch müete daz sin edelkeit.
erne hete der erden niht so breit
als ein gezelt möht umbehaben.
niht anderr urbor moht er haben,
wan als der unverzagete
an den vienden bejagete.
sin zeswiu hant wuohs umben schaft,
er het zer tjost guote kraft.
sin lip entwarf sich undern schilt:
swaz malaere nu lebendic sint,
ir ougen, pensel und ir hant
ist sölh geschickede unbekant.
sus kom der werde jungelinc
geriten an sines vater rinc
mit verhurten wapenkleiden.
doch heten si den heiden
ab gebrochen richen solt.
des waren in die getouften holt.
sich vreute der alte heimrich
daz im so rehte manlich
was komen der pover schetis,
des kurziu jar so manegen pris
het mit riterschaft bezalt.
vor liebe wazzer wart gevalt
uz sinen ougen an diu wangen.
er wart mit vreud enphangen
von dem vater und von den bruodern sin.
dort oben sprach diu künegin:
< wes ist diu sunder storje groz?
ir schiltriemen sint nacket bloz
und unverdecket von den breten:
si sint ze strite etswa gebeten.>
der wirt sprach< ich enbekenn ir niht.
min ouge ninder an in siht
da si möhten sin bekant.
al ir banier, schilt und gewant
ist verhurt und zerzart:
si sint vor strite niht bewart.
einen bruoder ich noch han
bi den venezjan:
hat er den kumber min vernomen,
der ist ez und ist durh manheit komen.>
sschetises volc ir soum entluot:
ir manheit in daz selbe guot
behabete gein der überkraft.
gelich was ir geselleschaft,
und des küneges der durh in da was,
den man da hiez von tandarnas.
dem bat er bieten ere.
erne gerte nihtes mere,
wan swer daz tet, des was er geil.
des werden gahmuretes erbeteil
was die jungen bed an komen.
von ir veteren heten si genomen
niht wan schilt und sper,
unt stuont nach riterscheft ir ger.
si heten harnasch und anders niht;
ir gezelt man da wenic siht.
diu künegin in dem venster lac,
diu der gesellekeite phlac:
des marcgraven umbevanc
an sine brust si dicke twanc.
des was si guote wile entwent,
und hete sich anders vil gesent.
mir waere ein zagheit geschehen,
ob ich ein wip het ersehen
so küenlich gestanden.
mir wirt halt sus enblanden,
so ich ungewapent wip grif an,
ob ich mit eren scheide dan.
gyburc was noch harnaschvar:
er nams durh liebe kleine war.
den vürsten was daz kunt getan,
und andern ir werden man,
si solten enbizen in der stat.
der marcrave uzen vensteren trat.
er sprach zer küneginne< des ist zit,
ob mirs min vater volge git,
daz ich in bringe zuo dir her.
zen andern vürsten ichs ouch ger:
die soltu schone enphahen.
nu heiz des balde gahen,
daz der palas an allen siten
mit semften phlumiten
si beleit, und teppiche vil dar vür,
uf diu phlumit kulter von der kür
daz man in tiure müeze jehen,
swer si hie uf ruoche sehen,
von phellen die geben liehten schin.>
er reit hin abe zuo dem vater sin.
den scetis er mit vröude enphienc,
der sich anders niht begienc,
schilt unt sper gap im genuoc.
ich nenn iu sinen besten phluoc:
ze reht er phlac der wafen.
er verlos niht an den schafen,
daz der wolf erbeiz oder daz entran;
swa stat oder burc verbran,
da verlos er ninder schoup;
an al der saete und ame loup
da tet im kleinen schaden der schur.
diu habe wart sinen liden sur.
der marhcrave sinen vater bat
mit im enbizen in der stat,
unt die zwene geste sin,
daz si gesaehen die künegin
dort inne uf sinem palas.
daz lobt der künic von tandarnas,
den der scetis, sin bruoder, brahte.
den enphienc er in der ahte
als ob im dienden elliu lant.
swaz er der kumberhaften vant,
die gruozter und enphienc si so
daz si sin ze sehen waren vro.
heimrich und iegeslich sin sun
under einem preymerun
da vor im sazen al zehant.
do si der marhcrave vant,
er enphiengs und bat si da nach sehen
die küneginne: der waere geschehen
von ir kümfte vreude groz.
ir neheinen des verdroz,
sine saehen si durh werdekeit.
zen anderen vürsten er do reit,
die der roemisch künec dar sande.
iegeslichen er sunder nande,
daz si mit im waeren gebeten
uf sinen palas glorjeten.
im waere ein teil noch unverbrant,
swie waere verwüestet al daz lant:
des solten si mit im da leben,
und er woltz in willeclichen geben.
uz dem her man die werden bat
vürbaz ze riten in die stat.
der vürste er selbe vierde reit:
niht mere was ir gesellekeit,
der hoehsten die si brahten.
die graven ez also ahten,
und die barun in der graven zil:
des duhte iegeslichen vil,
reit ein geselle mit im in.
si baten die andern riter sin
uf dem velde an ir gemach.
durh ir zuht daz geschach.
franzeyser sint niht gitic,
und doch nach prise stritic.
hete sis der wirt erlazen,
si waeren wol in den mazen
daz si heten siner spise enborn.
si duhte, da waere so vil verlorn
daz si da wenic vünden:
wes si sich solten sünden
dort inne an der vertwalten diet.
uzem her iegeslicher also schiet
daz niht ze groz was sin ungezoc.
gyburc moht ir wapenroc
nu mit eren von ir legen.
si und ir juncvrouwen megen
daz harnasch tuon von dem vel.
si sprach< gelücke, daz ist sinewel.
mir was nu lange truren bi:
davon bin ich ein teil nu vri.
alle mine juncvrouwen ich man,
leget iuwer besten kleider an:
ir sult iuch feitieren,
vel und har so zieren
daz ir minneclich sit getan.
ob ein minne gerender man
iu dienst nach minne biete,
daz er sichs niht gahes geniete,
und daz im tuo daz scheiden we
von iu, daz sult ir schaffen e.
und vlizet iuch einer hövescheit,
gebaret als ob iu nie dehein leit
von vienden geschaehe.
sit niht ze wortspaehe,
ob si iuch kumbers vragen.
sprachet> welt irz wagen,
sone keret iuch niht an unser sage.
wir sin erwahsen uzer klage,
wan iuwer künfteclicher trost
hat uns vientlicher not erlost.
welt ir uns iuwerr helfe wern,
so muge wir trurens wol enbern.>
nu gebaret gesellecliche.
nie vürste wart so riche,
erne hoere wol einer meide wort.
ir sitzet hie oder dort,
parrieret der riter iuch beneben,
dem sult ir die gebaerde geben
daz iuwer kiusche im si bekant.
bi vriundinne vriunt ie ellen vant:
diu wipliche güete
git dem man hochgemüete.
ich wil mich selbe ouch machen clar.
truoc ich verworrenlichez har
unt verdrucket vel von ringen,
die sulen mich niht mere twingen:
ich wil mich scheiden von dem ram
den ich von harnasch nam.>
vil schiere daz geschehen was,
daz die vrouwen unt der palas
wünneclich waren an ze sehen.
man muose den vrouwen allen jehen
daz si truogen guot gewant.
in dem palas man alumbe vant
vil teppich und druf diu pflumit,
kulter drüber. nu was zit
daz die vürsten riten in.
heimris und der gesellen sin
heten die andern gar gebiten:
der kom ze vorderst in geriten.
ir aller kleider waren guot,
die ze sehene heten muot
diu künegin, des wirtes wip.
ouch vunden si ir süezen lip
gein in clarlich alda.
mit pfelle von alamansura
si beidiu roc und mandel truoc,
spaehe und tiure also genuoc,
het in secundille feirefiz
gegeben, niht kostlicher vliz
möhte an den bilden sin gelegen.
der mantel muose offener snüere pflegen.
si truoc geschickede unt gelaz,
ich waene deis iemen kunde baz
erdenken an die gotes kunst.
si bejagete et al der herzen gunst,
der libes ougen an si sach.
ir gürtel man hoher koste jach,
edele steine druf verwieret,
daz er noch bediu zieret
ir hüffel und ir siten.
ze etlichen ziten
des mantels si ein teil uf swanc:
swes ouge denne dar under dranc,
der sach den blic von pardis.
nu kom ir sweher der was gris
unt erbeizete vor dem palas,
mit im der künec von tandarnas
unt sin jungister sun heimrich.
die zwene dem lone waren gelich,
den minne etswenne nach dienste hat.
den jungen künec doch niht erlat
heimrich von narbon,
siner darkünfte gap er lon
damit und hiez in vor im gen.
nu sahen si gyburge sten
gein den vensteren an der wende.
heimrich an siner hende
vuorte den künec schilbert
gein der küneginne wert,
und bat in küssen. daz geschach.
ir gruoz si gein ir sweher sprach,
unde wolt ouch den geküsset han.
do sprach der wol gezogene man:
< vrouwe, des sul wir noch niht tuon,
ich noch dehein min sun,
e die vürsten, die iu vremeder sint
danne ich und miniu kint,
den kus von iu enphahen.
wir ensuln uns niht vergahen:
swaz ir uns danne ze eren tuot,
da gein haben wir dienstes muot.
uns ist vil eren von iu geschehen.
wir sulen iu immer triuwen jehen,
want wir haben an disen stunden
unverzagetlich iuch vunden,
daz man olivier noch ruolant
nie genendeclicher vant,
unt ist ouch daz mit kiuschen siten.>
nach der rede begunde er biten
die vürsten und nande sie,
beide dise unt die,
bede ir namen unt ir lant.
er vuorte iegeslichen mit der hant
gein siner gedienten tohter.
niht baz mit zühten mohter
den antpfanc gevüegen.
des moht ouch si genüegen,
die vürsten unt die werden gar.
nu wart diu vrouwenliche schar
mit riteren undersezzen.
dane wart nu niht vergezzen,
nu heimrich und siniu kint
von der künegin enphangen sint,
ir sweher zuo zir saz dernider.
sich huop ein niuwer jamer sider,
davon ir ougen gaben saf.
daz süeze minneclich geschaf,
ir antlütze, begozzen wart;
heimriches blanker bart
mit zeheren ouch bereret.
der sprach< uns hat geleret
iuwer triuwe und iuwer wipheit,
vrouwe, daz unser herzenleit
mit vreuden wirt erwendet.
ir möht uns han geschendet,
waeret ir niht staete an uns beliben,
wir waeren uz werdekeit vertriben.
und het ir minen sun verkorn,
damite waere diz lant verlorn,
und oransche diu veste,
aller bürge diu beste,
diu von sturme manege not
enphienc: wan daz iu gebot
iuwer triuwe iu noch gebiutet
daz iuwer pris bediutet.
swes sich vriunt ze vriunden sol versehen,
des mac min sun der markys jehen,
unt sine mage über al.
ir habt den totlichen val
unseres künnes wol vergolten.
ob wir nu niht gerne wolten
dienen umb iuwer hulde,
diu unverkorne schulde
solt immer unser sin vor gote.
wir sulen mit triuwen ziuwerem gebote
immer beliben, hab wir sinne.
ob min sun durh iuwer minne
ie sper ze viende brahte,
iuwer triuwe des gedahte,
do terramer durh tybalt
ze oransche kom mit dem gewalt
und iuch des hers vluot besaz,
daz iuwer güete do niht vergaz,
irn habt der minne ir rehte getan,
daz immer ellenthafte man
iuwers lones suln gedenken
und niht ir dienstes wenken,
ob si werder wibe minne gern.
vrouwe, ir sult mich des gewern,
daz ir durh den dienst min
und durh ander vürsten, die hie sin,
gar iuwer weinen lazet
und herzen sorge mazet.>
ir hant in siner hende lac.
diu künegin kume gepflac,
ir weinenlichez hischen
sich mit rede begunde mischen.
zir liebstem vater si do sprach,
si sagt erkantez ungemach
und daz wit gemezzen leit,
beidiu so lanc und ouch so breit,
deis al diu heidenschaft enphant,
und daz elliu toufbaeriu lant
des schaden namen pflihte.
si sprach< der mich von nihte
ze dirre werlde brahte,
alze vruo er min gedahte.
ich schur siner hantgetat,
der bede machet und hat,
den kristen und den heiden!
ach waz vlust in beiden
an mir wuohs, bede in und uns!
sus han ich, herre, iuwers suns
engolten und der wirde sin,
daz iuwer mage und die min
zem tode ir werdeclichez leben
hant ze beder sit gegeben.
hoch vürste in die werdekeit gedigen,
wie solt ich jamer han verswigen,
swenne ich den saehe, des manlich vruht
mit also ellenthafter zuht
gein vreuden was entsprungen?
ich klage den schoenen jungen
vivianz ze vorderst muoz
minen siuftebaeren gruoz
immer vür daz lachen han.
waz hat der bitter tot getan
an dem claren süezen kiuschen vrebel!
al anderr manne antlütze ein nebel
was, swa sin blic erschein.
den pris truoc er vor uz al ein:
sin glanz was wol der ander tac.
swa sin lip uf aliscanz belac,
da möhten jungiu sünnelin
wahsen uz sinem liehten schin.
ich enwil nu nimmer so betagen,
ich enwelle den edelen milen klagen,
und ander die wir han verlorn.
ich wart zem jamers zil erborn.
nu ding ich, herre, an iuwer zuht,
sit vreude uz minem herzen vluht
hat, daz irz niht wizet mir.
lat mich geniezen des daz ir
sit manlicher triuwe ein stam.
nu hoert waz mir der tot benam
uf aliscanz der mage min.
die sol von reht ich klagende sin,
swie si heten des toufes niht:
diu sippe vlust mir an in giht.
die sine von im riten bater:
under disem venster mir min vater
sagete, alda er weinde hielt
und der jamer vreude von im spielt,
waz hoher mage uns nam der tot,
den diu minne her gebot
noch mere danne durh sine bet.
an dem künege thesereiz von latriset
der hohen tot huop er mir an,
wer mer uf alitschanz gewan
sin ende von den getouften
die ir leben gein in verkouften,
mine mage die der tot nam ze im.
der künec pinel von ahsim,
und der süeze künic tenabruns,
erborn von liwes nugruns.
und arofel von persia,
und fausabre von alamansura,
min veter und miner basen sun.
und der künic turpiun:
des lant hiez falturmie.
und der künec galafre,
der truoc krone ze chanach:
der minnen vlust an im geschach.
und der künic noupatris:
ob der minne ie mennischlichez ris
geblüete, daz was sin liehter schin.
von orast gentesin
hete in diu minne her gesant:
gezimiert man in toten vant.
von boctane der künic thalimon
sol den weinenlichen don
künden in der heiden lant.
von turkanie der künic arfiklant
und der künic lybilun von rankulat,
der zweir tot der vreuden mat
tuot in ir beider riche.
nu geloubet sicherliche,
dri unt zweinzec künege sint da verlorn,
und der ungezalte die waren erkorn
zuo eskelieren an vürsten krefte zil:
der ist da belegen also vil,
daz ez niemen kunde erahten.
sine mugen sich niht betrahten,
waz emerale und amazur
in hat benomen des todes schur.
et mine mage ich han benant,
die mit werdem prise ungeschant
unz an ir ende lebten
und ir zit nach wirde strebten.
mines vater einvaltekeit
geschuof daz er mit kreften reit
mit here uf sin selbes kint.
swaz unserr mage durh mich sint
beliben, die het er gar verkorn,
wolt ich den touf han verlorn
und sinen goten hulde tuon.
do bot ehmereiz, min sun,
den schaden ze gelten disem lant:
swa daz gein einem bisant
mit vlüste het enphangen not,
ie da gein karels lot
wolt er wegen bereitez gelt.
wingarten, boume, gesaetez velt,
alle die wisen unt die heide,
ors und ander vihe diu beide,
al den bu unz an den strowes wisch,
die vogele, daz wilt und den visch,
wolt ich der überverte phlegen,
daz het zehenstunt widerwegen.
die daz prüeven solten,
ob die vride haben wolten,
den al diu werlt mit triuwen weiz,
der staete matribleiz,
der künic von scandinavia,
der bede hie unt anderswa
sine triuwe hat behalten,
der solt der prüever walten
mit vride und mit geleite,
und des geltes wern bereite.
do sprach ich> sun, wie stet dir daz?
dir zaeme ein ander rede baz.
wilt du mich veile machen
und dinen pris verswachen,
daz man mich gelte sam ein rint?
du bist von hoher art min kint,
daz schadet dinem prise.
bistu sölher manheit wise
also der marhcrave ie was,
der al daz gebirge koukesas
dir gaebe - daz waere ein richer solt,
want ez ist allez rotez golt -,
du naemest ez ungerne vür ein wip
diu also kürlichen lip
hete als ich noch hiute han.
din bieten hat missetan.
zem marhcraven han ich muot:
niemen mac geleisten sölh guot
daz mich von im gescheide.>
daz was ir aller leide.
si buten durh min überker
der getriuwen werden miete mer.
ze loesen von ir gebenden
und in franchriche ze senden
min neve der künic halzebier
bot aht vürsten ledic mir,
die waren gevangen under sinem vanen.
min übervart möht in ermanen
ergetzens vlust und herzen not.
im waeren zweinzec tusent tot
uz sin eines riche alda gelegen:
falfunde müese immer phlegen
jamers nach sinen eskeliren,
an den der tot niht kunde viren.
ich vragete wer die möhten wesen,
daz der getouften waere genesen.
ir namen wurden mir benant,
und der schade ze gelten disem lant.
der weinen unde lachen
geschuof, der mac si machen
daz man si ledic bekenne
die gevangen ich iu nenne:
ez ist gaudiers und gaudin,
huwes und gibelin,
berhtram und gerhart,
hunas von sanctes und witschart.
der tot si des niht irte:
die ze helfe disem wirte
komen uz iuwerem geslehte,
die beliben gar wan dise ehte,
dar zuo riche und arme.
sit mich, herre, daz erbarme,
daz lat in iuweren hulden sin.
diz waren die besten vriunde min,
die da beliben in dem strite.
ir kirchhof ist gesegent wite,
von den engelen wihe enphangen.
sus ist ez da ergangen.
ir heilic verh und ir gebein
in manegem schoenem sarkestein,
die nie geworhten mennischen hant,
man die getouften alle vant.>
niemen da so herte saz,
ir neheines herze des vergaz,
ez engaebe den ougen stiure
mit wazzer. da was tiure
der man der niht enklagete
daz diu küneginne da sagete.
groziu vreude in doch dar an geschach,
do sis pfallenzgraven lebens verjach,
und ander siben der mage sin.
do truoc man tischlachen in.
der wirt selbe alrerste vernam
daz der pfallenzgrave berhtram
selb ahte was in lebene.
er sprach< got hat ze gebene
vreud und angest swem er wil:
er mac mir lachebaeriu zil
wol stozen nach dem weinen,
wil mich sin güete meinen.>
heimrich und al die süne sin
dancten do der künegin
daz si ir vater rat übergienc
und von magen noch von sune enpfienc
dehein ir sunder urbot;
und sprachen, si hete den hoehsten got
und ir vil werden minne
mit wiplichem sinne
an dem marhcraven geheret
und ir saelekeit gemeret.
do sprach bernart von brubant:
< minen sun man bi den vienden vant,
den pfalzgraven manlich.
die andern sibene, ir ieslich
von arde mine mage sint;
der ahte ist vür war min kint:
der deheiner ist mir so trut,
ich enlieze senewen uz siner hut
sniden, e daz uns tybalt
gyburge naeme mit gewalt
oder si ab uns erkoufte
und des prises uns bestroufte.>
< ich hoere wol, vrouwe>, sprach der wirt,
< iuwer blic die heiden niht verbirt,
ir sit in in den ougen noch.
si müezen mir des jehen doch,
swaz si miner mage hant,
an iu het ich wol vür die phant.
si sulen aber anderen bürgen nemen,
ob si strites kan gezemen.>
der wirt do klagete sere,
daz der riter was niht mere
uzem here komen darin.
er sprach< uf dem palase min
han ich ir eteswenne mer gesehen.
ir muget wol minem sweher jehen
miner mage tot, des landes brant:
sölhe heimstiure git mir sin hant.
ez ist manec min übergenoz geriten
uf minen schaden; daz waere vermiten,
soldez tybalt han geworben.
sölh hervart waere verdorben:
ane terramers gebot
hetes im geholfen dehein sin got.>
er sprach< vater, nu nim war
wie du die vürsten setzest gar.
gebiute hie als ze narbon,
und tuo ez durh den gotes lon;
heize dine ambtliute
uns hie ufe dienen hiute.
swaz ich truchsaezen und schenken pflac,
marschalke und kameraere, belac
da si den heiden schancten
und niht dem vanen entwancten
unze sich ir reinez bluot vergoz.
min vlust ist ane maze groz
an manegem herzen triuwen vol.
ich klage si als ich ze rehte sol,
wan ich han ir mangel nu.
heize die dinen grifen zuo.>
< ich bedahtez wol e>, sprach heimrich.
< die mine, nu tuot dem gelich!
ir bekennet wol des wirtes not:
gebt uns mit zühten so sin brot
als ob die sine solden leben,
die ez dicke schone hant gegeben
und rilich vür getragen.
ich endarf iu nimere drumbe sagen:
gebietet als wir da heime sin.
mines suns habe ist wol min:
ich waene mirs ouch min vrouwe gan,
gein der ich zwivel nie gewan.>
< ja herre>, sprach si,< vil gerne.
und ob alle todjerne,
arabia und arabi
vor den heiden laegen vri
und mir ze dienste waeren benant,
daz bevilh ich allez iuwer hant.
daz liez ich durh dise armuot.
unser habe, iuwers sunes guot,
daz wir vil kume erwerten,
ungerne wirz verzerten
ane iuch und ane die den irz gebt.
min herze in iuwerem gebote lebt,
und miner bruoder, iuwerr kinde:
iuwer aller ingesinde
wil ich nach vlust nu gerne sin.
mit triuwen helfe ist worden schin;
des ich mich dicke ze iu versach,
so der heiden sturm oransche brach.>
< vrouwe>, sprach der grise man,
< swar an ich mac oder kan,
da sit ir dienstes von mir gewert;
und ob iemen mines rates gert,
al mine mage und miniu kint
mit triuwen ze iuwerem gebote sint.>
die künegin er do sitzen bat,
und jach, si solte die selben stat
haben und diu andern vröuwelin.
< lat mich hiute wirt hie sin,
ich kum her wider zuo ziu dran.>
mit urloube gienc er do dan;
in siner hende was ein stap.
daz sitzen er mit zühten gap
dem jungen künege von tandarnas,
eine siten uf dem palas,
diu gein der künegin über stuont.
er tet dem scetise kunt,
er solte dem künege sitzen bi,
und buove von kumarzi,
und bernart von brubant.
die viere heten eine want.
die vürsten uz franchriche
er do sazte riterliche,
die der roemische künic sande dar.
er bat ir schone nemen war;
ir muosen werde riter phlegen.
er wunschte daz der gotes segen
ir spise in lieze wol gezemen.
er bat siz willeclichen nemen:
swaz wurde alda von in verzert,
daz heten vrouwen hende erwert
gein starker viende überlast.
< vil manic ungetoufter gast
hant ir zorn hie niht gespart.
oransche was doch so bewart,
daz vrouwen hant hie pris bejaget:
die vant man werlich unverzaget.
sit siz uns habent behalten,
nu sult irs alle walten,
ieslich man reht als er ger,
der vürste, der grave, dirre und der,
barun unt die andern riter gar.
nu nemet deheines zadels war:
oransche ist wol beraten
von den die ez vor uns taten.
die sint uf aliscanz beliben.
ir tot uns hat dar zuo getriben:
nu zeren daz si uns liezen.
ir vart sul wir geniezen:
da si hin sint gekeret,
ir habe ist dort gemeret.>
der alde vürste niht ze laz
gienc von den vürsten vürbaz.
ander vürsten, siniu kint,
die da noch ungesetzet sint,
er setzen do begunde:
ernalden von gerunde,
berhtram und gybert
und der wirt, die viere in duhten wert
des palas an eine siten.
wer an den selben ziten
bi der küneginne saeze,
und wer damit ir aeze?
daz tet der alde heimrich.
da ergienc ein dienst zühte rich
von den die ez vür truogen.
an nihte si gewuogen
daz da dehein zadel möhte sin.
moraz, claret und win
si heten, und spise guot.
doch was ir williger muot
vil bezzer danne diu spise gar.
da sazen vrouwen lieht gevar
in minneclicher ahte:
der selben undertrahte
heimrich der alde gerte niht.
ir neheiniu was da so lieht,
der so wol an im gelunge
daz si sinen muot betwunge,
wan sines sunes wip al eine.
diu zwei azen kleine,
von maneger vrage diu da geschach
umb der küneginne ungemach,
daz er von herzen klagete
do siz im undersagete.
niht anders si sich nerte,
wan daz si et vröude zerte
mere danne ir selber spise.
daz widerriet ir der wise.
do man uf dem palas
vil gap unt genuoc gegeben was,
heimrich der alders blanke
und niht der muotes kranke
az minner denne ein ander man.
sit er vragen began
die künegin, die wile man az,
welh heiden da den groezisten haz
ane tybalden trüege gein ir.
si sprach< die werden alle mir
erzeigeten zorn, swaz ich ir da weiz,
niuwan min sun ehmereiz.
der hete doch riter hie genuoc:
von sime ringe man nie getruoc
gein mir bogen, schilt noch swert.
dar zuo duhte er sich ze wert,
swaz volkes im ist undertan,
solt ich angest gein dem han.
zwene künege uf aliscanz den lip
verluren: die santen dar diu wip.
her ze oransche kom ir klagende her;
mine porten, wichus und diu wer
erleit von in deheinen pin.
von oraste gentesin
brahte ir ein teil noupatris.
thesereizes her durh sinen pris
jach, ez waere der wibe gebot
davon ir herre laege tot;
gein mir und gein al der wipheit
solt ungerochen sin ir leit.
swa der marcrave in braehte strit,
da koeme alreste ir rache zit.
noupatrises riterschaft
was hie mit grozer heres kraft:
die der minne gerende uz brahte,
sere daz den versmahte,
der sich gein mir armen vrouwen
in sturme lieze beschouwen.
sit dizz landes herre was überstriten
und der nach helfe was geriten,
si jahen, gein werden wiben
solten werde man beliben
daz si immer dienstes werten
und ir lones wider gerten.
hie was vil hers herrenlos,
von den ich starken haz erkos:
wan noupatrises diet
und thesereizes her sich schiet
uz den andern, als ich han gesagt.
ich waene, si waren doch unverzagt.
hie taten zehen bruoder min
ir ungenade gein mir schin.
von griffane und von friende
manec riter ellende
was hie durh miner swester sun:
swaz die mohten mir getuon,
poydjus und anderr miner mage haz
was et gein mir niht ze laz.
hie was al tybaldes art
mit krefteclicher hervart.
ich hete da gerne vriunde mer:
nu sprechents uf mich herzeser.>
sus saz diu klagende vrouwe
mit dem herzen touwe,
daz uzer brust durh diu ougen vloz,
ir liehten blicke ein teil begoz.
do sprach ir gedienter vater
hin ze ir alsus mit zühten bater
daz si ir weinen lieze sin verholen:
da solten kurzwile dolen
der wirt und sine geste
ane jamers überleste.
si sprach< swenne ir gebietet,
min munt sich lachens nietet;
wirt aber hie schimpf von mir getan,
so muoz doch daz herze jamer han.>
er sprach< nu nemt so jamers war
daz iuwer site rehte var,
und daz niemen drab erschrecke.
der zage unt der quecke
eteswenne bi ein ander sint.
ich geloube wol daz miniu kint
dem ellen niht entwichen.
dar mac ich niht gelichen
die man mir vür genoze zelt,
etslich vürste ist niht erwelt
ze der scharpfen riterlichen tat.
wir sulen hohen muotes rat
den liuten künden unde sagen.
guot trost erküenet manigen zagen.>
mac sölh gelübde ein ende han,
diu des abendes wart getan,
do der marhcrave schiet
von oransche, als im geriet
gyburc diu in selbe bat
nach helfe riten uz der stat
in der franzoyser lant,
ob in da des riches hant,
vater, bruoder und mage
sus wolten lan in wage,
daz er genade wurb an sie?
ir helf er vant, nu sint si hie.
sin dan scheiden und ir komen
mugt ir wol bediu han vernomen.
er mac nu ezzen mer denne brot:
gyburc ist vientlicher not
erlost, wan daz si jamer twanc.
der marhcrave az unde tranc
vil gerne swaz man vür in truoc.
rennewart, sin vriunt, der knappe kluoc,
vür die geste gienc durh sinen pris.
er truoc sin ungevüegez ris
in der hende als einen trumzun.
den burgunzoys, den bertun,
den flaeminc und den engeloys,
den brabant und den franzoys
nam wunder waz er wolde tuon.
in gienc des richesten mannes sun,
des houbet krone bi der zit
truoc: daz was gar ane strit.
mitten durh den palas
manec marmelsul gesetzet was
under hohe pfilaere:
rennewart die stangen swaere
under ein gewelbe leinde.
si nam wunder waz er meinde,
do er so wiltlichen sach.
etesliche vorhten ungemach
ane schult von im erliden:
daz kund er wol vermiden,
ern wurde e druf gereizet.
da sin vel was besweizet
und der stoup was druf gevallen,
do er vor den anderen allen
kom als im sin manheit riet,
etswa ein sweizic zaher schiet
den stoup von sinem claren vel,
rennewartes des knappen snel.
sin blic gelichen schin beget,
als touwic spitzic rose stet
und sich ir ruher balc her dan
klubet: ein teil ist des noch dran.
wirt er vor roste immer vri,
der heide glanz wont im ouch bi.
der starke, niht der swache,
truoc ougen als ein trache
vorm houbte, groz, luter, lieht.
gedanc nach prise erliez in niht,
sit er von munleun uf die vart
schiet, im wuohs sin junger bart.
er enhete der jare doch niht so vil,
diu reichent gein des bartes zil:
alyzen kus het in gequelt.
man het im wol die gran gezelt:
diene drungen den munt niht sere.
man kos der muoter ere
an im, diu sölhe vruht gebar.
al sin antlütze gar
ze wunsche stuont und al diu lide.
sin clarheit warp der wibe vride:
ir neheiniu haz gein im truoc.
ich sag iu lobes von im genuoc,
genahet er baz dem prise
und bin ich dannoch so wise.
eines dinges mir geloubet:
er was des unberoubet,
sin blic durh rost gap sölhiu mal
als do den jungen parzival
vant mit siner varwe glanz
der grave karnahkarnanz
an venje in dem walde.
jeht rennewart al balde
als guoter schoene, als guoter kraft,
und der tumpheit geselleschaft.
ir neweder was nach arde erzogen:
des was ir edelkeit betrogen.
zer künegin sprach do heimrich:
< wer ist so starc, so manlich
da her in vür und gegangen
mit einer so grozen stangen?>
gyburc, die man bi güete ie vant,
sprach< herre, ez ist ein sarjant,
dem siner kurzen jare leben
ze rehte, ich waene, ist niht gegeben.
mich dunket, man sold in halden baz.
sin snelheit, diu ist niht ze laz:
er kom ze vuoz vor den die riten,
und wolde gerne han gestriten
an den selben stunden,
heter viende vunden.
herre, mir jach der markis,
in gaebe der künic loys.
er enist niht ungehiure.
sit karl der lampriure
und der hohe baligan erstarp,
in ir deweders riche erwarp
nie muoter sit so clare vruht.
er hat ouch kiuschliche zuht.
man mac in ziehen als ein maget:
er leistet gerne swaz man im saget.
min herze giht eteswes uf in,
darumbe ich dicke siufzic bin
sit hiut morgen daz ich in sach:
mir sol vreude oder ungemach
vil schiere von siner kumft geschehen.
ich muoz im antlützes jehen
als etslich min geslehte hat.
min herze mich des niht erlat,
ich ensi im holt, ich enweiz durh waz:
so treit er lihte gein mir haz.>
rennewart der junge sarjant
gienc da er sinen herren vant.
dem marcraven wart do schiere kunt
daz sin vriunt vor im da stuont:
dem bot er minneclichen gruoz.
er sprach< gein dir ich werben muoz,
genc ze hove vür die wirtin
unt vür in der so blanken schin
dort hat: si sint beidiu dienstes wert.
nu sich wie leblich er gert!
erne ist mir niht unmaere,
der selbe muzaere
ervlüge den kranech wol, würf ich in dar:
erne ist niht zegelich gevar.>
< herre>, sprach do rennewart,
< im belibet min dienst ungespart,
und allen den die es geruochent,
die ez güetlichen versuochent.>
do gienc der ellens riche
vür die wirtin zühtecliche.
heimrich rief an den wirt:
< waz ob din gast nu niht verbirt,
ern erbiete uns sinen zorn?
den han wir ane schult erkorn.>
< ich lide vür dich swaz dir tuot
sin unbescheidenlicher muot>,
sprach do des landes herre;
< er was mit mir der erre
hiute morgen da her in.
er kan wol vriunt und vient sin.>
diu tavel was kurz und breit:
heimrich durh gesellekeit
bat rennewarten sitzen dort
uf den teppich an der tavelen ort,
bi der küneginne nahen.
daz enkund ir niht versmahen.
rennewart saz mit zühten dar.
heimrich nam siner lide war.
der knappe wart von schame rot,
daz manz im da so wol erbot.
die küneginne des niht verdroz,
daz tischlachen si gein siner schoz
güetlichen bot; dar zuo er sweic,
wan daz er mit zühten neic.
swie diu küneginne ob im saz,
sin houbet was vil hoeher baz:
daz muose von siner groeze sin.
sin und ir, ir beder schin
sich kunde alsus vermaeren,
als ob si bede waeren
uf ein insigel gedrucket
und gahes her abe gezucket:
daz underschiet niht wan sin gran.
mir waere noch liep, waere diu her dan:
man ersaehe den man wol vür daz wip.
so geliche was ir beder lip.
mit moraz, mit wine, mit clarete
durh des alden heimriches bete
wart sin gephlegen alda ze stunt,
baz danne im da vor ie wart kunt.
er verschoup also der wangen want
mit spise die er vor im da vant,
daz ez drin niht dorfte snien.
ez enheten zehen bien
uz den napfen niht so vil gesogen,
mich enhabe diu aventiure betrogen.
si bede wenic azen,
diez im da heten lazen
uf der tavelen gestanden.
si waren mit sorgen banden
verstricket. merket wie dem si:
ir gebaerden was doch vreude bi.
vil knappen kom gegangen,
die wolten sine stangen
dan haben gerucket oder getragen:
so müese ein swacher öwenzwagen
drunder sere krachen.
rennewart begunde lachen
und sprach hin zin< ir spottet min.
wan lat ir sölhez schimpfen sin,
daz ir mit der stangen tuot,
oder ich erzürne eteslichez muot.
ir welt se haben als iuweren toten.
des swer ich bi dem zwelften boten
der wont in galicia
jacob heizent si den da,
welt ir niht miden sölhez spil,
es wirt eteslichem gar ze vil.
ja zert ich dirre spise
mer danne ein kleiniu zise,
möht ich vor iuwerem schimphe.
nu hüetet iuch vor ungelimphe.>
rennewarte was zer spise gach.
dane dorfte niemen nigen nach,
daz er von der tavelen sente.
siropel mit pigmente,
claret und dar zuo moraz,
die starken wine im gevielen baz
danne in der küchen daz wazzer.
die spise ungesmaehet azer.
doch lert in ungewonheit,
daz starke trinken überstreit
sine kiusche zuht und leret in zorn,
den edelen hohen wol geborn.
vil knappen der jungen
sich mit der stangen drungen,
unze si se nider valten
und den palas erschalten.
rennewart spranc von der tavelen dar.
die knappen entwichen im so gar,
daz er ir wenic bi im vant.
er nam die stangen mit einer hant.
ein knappe was entwichen
und al vlühtic geslichen
hinder ein sul von marmel bla.
den selben sach er iedoch da:
er tet nach im einen sölhen swanc,
daz dez viuwer uz der siule spranc
hohe uf gein dem dache.
jener vloch von dem gemache.
alsus beleip der palas
daz da wenic knappen inne was.
von in zer tür uz was gedranc,
ieslicher vür den andern spranc.
tischlachen wurden geslagen
zesamene und niht hin dan getragen.
si vluhen, die des pflagen,
sine getorstenz niht gewagen
hin uf ze rennewarte,
gein sinem ungevüegem zarte.
uf stuonden die da heten gaz.
diu künegin niht lenger saz:
si bat die vürsten an ir gemach
varn. zin allen si do sprach:
< heizet iuwer gesinde hie uf nemen
al des si künne gezemen
von trinken und von spise.>
do sprach heimrich der wise:
< ez ist ane laster genomen
dem sine wegne niht sint komen.
swes ir gert, man gits iu vil.
iu allen ich daz raten wil.>
die vürsten vuoren zir ringen.
der marhcrave hiez im bringen
ein ors und reit mit im her nider.
sus reit er vür und wider,
hie uf wisen, dort uf velt.
was unberaten kein gezelt,
er hiez den liuten drunder tragen
daz si keinen zadel dorften klagen.
der marchgrave begunde biten,
do er hin ab was geriten,
al die werden ime her,
daz si pflaegen rilicher zer
und ir gemach heten al den tac:
< so man den morgen kiesen mac,
hoeret messe in der kappellen min:
da wil ich in iuwerem rate sin.>
daz lobten und leisten sie.
vürsten, graven, dise unt die,
und swen man vür den barun sach,
und al die den man rotte jach,
die waren ze velde gar gevarn.
gyburc dort inne wil bewarn
ir liebisten vater heimrich.
manec juncvrouwe minneclich
vor sinem bette stuonden,
die werden dienest kunden,
in einer kemenaten,
die ez mit guotem willen taten.
heimrich sich leite dar an.
gyburc vür den grisen man
nider uf den teppich saz.
juncvrouwen entschuohten in umbe daz,
daz gyburc im erstriche
siniu bein, e si im entwiche.
wand er die naht gewapent reit,
diu müede und klagende arbeit
in schiere slafen lerten,
e daz si von im kerten.
des landes herre ich mein den wirt
kom wider uf, der niht verbirt,
erne neme ouch die gesellekeit
davon er liep und leit
e dicke het enpfangen.
an ein bette wart gegangen,
da er und diu küneginne
pflagen sölher minne,
daz vergolten wart ze beder sit
daz in uf alyscanz der strit
hete getan an magen:
so geltic si lagen.
do der milte anfortas
in orgelusen dienste was,
e daz er von vreuden schiet,
und der gral im sin volc beriet;
do diu küneginne secundille
daz riet ir herzen wille
mit minne an in ernante
und im kundrien sante
mit einem also tiuwerem kram,
den er von ir durh minne nam
und in vürbaz gap durh minne,
aller krone gewinne
und al secundillen riche,
diene möhten sicherliche
mit des grales stiure niht widerwegen
der grozen vlust der muose pflegen
uf aliscanz der markis.
an sinem arm ein swankel ris
uz der süezen minne reblüete.
gyburc mit kiuscher güete
so nahe an sine brust sich want,
daz im nu gelten wart bekant:
allez daz er ie verlos,
da vür er si ze gelte kos.
ir minne im sölhe helfe tuot,
daz des marhcraven truric muot
wart mit vreuden undersniten.
diu sorge im was so verre entriten,
si möhte erreichen niht ein sper.
gyburc was siner vreuden wer.
nach truren sol vreude etswenne komen.
so hat diu vreude an sich genomen
einen vil bekanten site
der mannen und wiben volget mite.
wan jamer ist unser urhap,
mit jamer kom wir in daz grap.
ine weiz wie jenez leben erget:
alsus diss lebens orden stet.
diz maere bi vreuden selten ist.
ich müese haben guoten list,
swenne ich vreude drinne vunde,
swie wol ich nu guotes gunde
den die mir niht hant getan
und mir niht tuont: die sint erlan
von mir kumberlicher tat.
ein wiser man gap mir den rat,
daz ich pflaege, swenne ich möhte,
sölher güete diu mir getöhte
uzerhalp der valschen wise:
des möht ich komen ze prise.
dar an ouch niemen sol verzagen,
er enmüeze vreude und angest tragen.
swer zaller zit mit vreuden vert,
dem wart nie gemach beschert.
ja sol diu manlich arbeit
werben liep und leit.
die zwene gesellecliche site
ouch der waren wipheit volgent mite,
sit daz man vreude ie trurens jach
zeinem esteriche und zeinem dach,
neben, hinden, vür, zen wenden.
groz truren sol niemen schenden:
want hat sichs iemen noch erwert,
bi siner vreude ez nahe vert.
der marhcrave kurzwile pflac.
al sin her ouch schone lac,
so daz si heten guot gemach.
wan rennewarten man noch sach
mit arbeiten ringen.
dicke loufen, sere springen,
vil knappen daz niht liezen:
dine kunde niht verdriezen,
etlicher sin mit würfen pflac.
der jaget er manigen al den tac.
sus het er schimpflichen strit
unze hin nach der vesper zit.
er entet ir keinem drumbe we,
als er ze munleun het e
geschimphet mit unvuoge.
in müeten hie genuoge
die niht bekanten sinen zorn:
der wart doch gar von im verborn.
do begunde nahen ouch diu naht.
der edel mit der hohen slaht
huop sich vlühtic von in dan.
sine stangen truoc der junge man,
im was ze bergen vor in gach.
si hardierten vaste hinden nach.
bi einer wile si des verdroz.
do twanc in diu müede groz,
sin edelkeit des geruohte
daz er die küchen suohte:
da leit er sich slafen in.
sin lindez wanküsselin,
daz was sin hertiu stange.
er enruowete da niht ze lange.
siner swester sun poydjus
was selten doch gelegen sus,
der künic von friende
dar zuo diente ouch siner hende
griffane, triande und koukesas,
ich waene, im baz gebettet was
swenne er slafen wolte,
des oeheim hie dolte
des er gar erlazen waere,
swer doch diu rehten maere
wiste, wie sin hoher art
von ammen brust verstolen wart
uz richeit braht in armuot.
diu saelde künsteclichen tuot.
daz kindel kouften koufman,
und hetenz unz ez sich versan.
nach horde stuont in al ir sin;
si duhte, ir groezlich gewin
laege an sinem geslehte.
si nanten im vil rehte
niun riche da sin vater truoc
krone, und sageten im genuoc
daz al die hoehsten sarrazin
ze sinem gebote müesen sin,
norden, suden, osten, wester;
und daz zwuo siner swester
trüegen krone und waeren also gevar
daz si den pris an schoene heten gar.
si sageten im mer besunder
von richeit wariu wunder,
zehener siner bruoder lant,
und wie si selbe waeren genant.
die koufman waren kurtoys,
si lerten daz kint franzoys:
eines dinges si gedahten,
daz si in ze gebe brahten
dem der roemischer krone pflac.
sölh clarheit an dem kinde lac:
man muos im des mit warheit jehen,
schoener antlütze wart nie gesehen
sit des tages daz anfortas
von der vrage genesen was.
die koufman lertenz kint verdagen,
ez ensolte niemen rehte sagen,
ez waere man oder wip,
wolt ez behalten sinen lip,
in welhem lande ez waere genomen.
si waeren ir koufes wider komen,
die von samargone.
do hiez sin phlegen schone
von rome der künec loys.
daz kint an schoene hete pris.
nu was ouch alyse diu magt
schoen, als ich iu han gesagt.
do man in ir zeinem gespiln gap,
ir zweier liebe urhap
volwuohs: die brahtens an den tot
und liten nach ein ander not.
der künec wolt in han getoufet;
er was von tenabri verkoufet:
des wert er sich sere.
do muos er von der ere
alysen gesellekeit
varn: daz was ir beider leit.
alyse was triuwen riche;
dar uf ir tougenliche
daz kint al sines geslehtes jach,
do man se gesellecliche sach.
da muose er sich do scheiden von
siner hohen art in swache won,
niht wan durh toufes twingen
mit smaehen werken ringen.
der knappe sinem vater haz
und sinen magen umbe daz
truoc, daz si in da niht losten:
in duhte daz si verbosten
ir triuwe. sin haz unrehte giht;
wande sine wisten sin da niht.
waere kein sin bote an si komen,
wolt iemen hort han genomen,
sölher gabe waere nach im gepflegen,
franzoyser möhten golt noch wegen.
siner hohen mage vil verlos
den lip durh smaehe die er kos.
sin hant vaht sige der kristenheit.
sus rach er smaehlichez leit
des er vor alysen pflac:
ir minne an prise im gap bejac.
sin dinc sol immer sus niht varn:
alysen minne in sol bewarn.
swaz man ie smaehe an im gesach,
alysen minne die von im brach
dar nach in kurzen ziten
in totlichen striten.
den kochen was daz vor gesagt,
daz waere bereit, so ez tagt,
vil spise, swer die wolte,
und daz ieslich vürste solte
enbizen uf dem palas.
durh daz vil manic kezzel was
über starkiu viuwer gehangen.
da wart ein dinc begangen,
deis dem küchenmeister was ze vil,
der warp als ich iu nu sagen wil.
er nam einen glüendigen brant,
und gienc vil rehte gein der want
da er rennewarten slafen sach.
von also smaehlichem gemach
dorft in niemen scheiden dan.
der koch besanct im sine gran,
und verbrant ims mundes ouch ein teil.
sin losheit warp im unheil.
dem er sus storte sinen slaf,
der bant im, sam er waer ein schaf,
elliu vieriu an ein bant,
und warf in al zehant
under einen kezzel in grozen rost:
sus wart ers lebens da erlost.
er enhiez uf in niht salzes holn,
er rach über in brende und koln.
her vogelweide von braten sanc:
dirre brate was dicke und lanc;
ez hete sin vrouwe dran genuoc,
der er so holdez herze ie truoc.
rennewart al eine dort beleip:
groz angest die andern von im treip.
si vorhten, diu zeche gienge an sie.
dort vloch ein koch, der ander hie.
si luogeten durh die want darin,
und horten wie die grane sin
rennewart der junge klagete,
und waz er al klagende sagete.
er sprach< nu wand ich armer man
daz ich von banden waere verlan,
do mich des roemischen künges hant
dem gap, der vor uz ist bekant
zer hohsten eskelirie,
und der vür war der vrie
ist aller valschlichen tat.
daz man mich niht geniezen lat
der grozen triuwe als ich im sage!
bekant er mich, daz waere sin klage.
mine grane, die mir sint an gezunt,
gesaet ir minne uf minen munt,
diu mir stiure uf dise vart
mit kusse gap. den selben bart
hat uz mime kinne
noch mer gezogen ir minne,
danne miner kurzen zite jar,
oder danne der smaehliche var
des mich ir vater wente.
ich getruwe ir wol, si sente
umbe mich, ze swelher zit si sach
daz der künic sine zuht an mir zebrach,
und ich spehte die gelegenheit
der riterlichen arebeit
in turnoyn und in striten -
dar lief ich ze manigen ziten -,
wie man ein ors mit künste rite,
gein wiben gebaren ouch die site.
swenne ich was bi werdeclicher won,
da sluoc man mich mit staben von.
diss landes herre ist geschant,
daz mich sin koch so hat verbrant.
dar zuo an mir gehoenet sint
des kreftigen terramers kint,
der zehene gewalteclichen
tragent krone in witen richen,
die hohe künege habent ze man.
diss lasters müezen phlihte han
die ich mir vür war ze bruodern weiz,
fabors und utreiz,
malarz und malatras,
ob sölh geburt mit triuwen was,
daz uns alle ein muoter truoc.
nach mir trurens hat genuoc
gloriax unde bassigweiz,
carriax und matreiz,
merabiax und morgowanz.
si wir reborn uz triuwe ganz,
die zehene leret missewende
min armeclich ellende.
mich solt der künec von cordes
lan geniezen sines hordes.
dem dient hap und suntin,
gorgozane unde lumpin,
poye und tenabri -
nu sten ich siner helfe vri -,
sembli und muntespir.
daz im sin edelen eskelir
an mir niht sagent sin missevarn!
ich bin doch terramers barn.>
durh die want si in horten alsus klagen.
do begundez also sere tagen,
daz diu sunne durh die wolken brach.
vürsten riten uf. do daz geschach,
do sanc man messe got und in.
der marhcrave sante hin,
ob daz ezzen dannoch waere bereit.
die totlichen arbeit
vluhen die vür koch waren benant:
dane schürte niemen viuwer noch brant.
dem marhcraven man do sagete
daz harte sere klagete
sine besancten grane rennewart.
etesliche heten sine hohen art
vernomen, und iedoch niht gar.
er sante die küneginne dar,
und bat si senften sinen zorn:
< der küchenmeister ist verlorn;
nemet minen vriunt mit vuogen dan.>
do gienc si nach dem jungen man
dar ir vuoz nie mer getrat.
vil zühteclichen si in des bat,
er solte durh ir willen
sinen schaden stillen
unt niht wan semftes willen phlegen
und ungemüetes sich bewegen.
do sprach er< vrouwe, ir sit so guot:
swaz rates ir gein mir getuot,
des volg ich. seht wie ich bin erzogen.
ez ist vil liute an mir betrogen.>
diu künegin vuorte den knappen dan.
si bot im bezzer kleider an
in einer kemenaten,
da snidaere naten
maneger slahte wapenkleit.
do sprach er< vrouwe, mir ist leit
daz ir so verre gienget nach mir.
iuweriu kleider, diu gebet ir
swem ir gebietet ane minen haz.
swie arm ich si, doch bedarf ich baz
vil maneger under disem her.
lat mir die stangen min ze wer.>
die het er mit im dar getragen.
gyburc begunde sere klagen
sine grane die besancten.
ir ougen im nie gewancten:
eteswaz si an im erblicte,
davon ir herze erschricte.
do sprach si< trut geselle min,
möht ez mit dinen hulden sin,
so vragt ich wannen du waerest erborn,
woldest duz lazen ane zorn.>
do sprach er< vrouwe, geloubet mir,
ich bin ein armer betschelier,
und doch vil werder liute vruht.
dez muoz ich jehen, han ich zuht.
vrouwe, durh iuwer ere,
nu vraget mich niht mere -
daz vüeget sich uns beiden wol -
und lat mich sin in swacher dol.>
der knappe dennoch vor ir stuont.
der vrouwen tet ir herze kunt
daz si niht ervuor wan lange sider.
si bat in zuo zir sitzen nider,
ir mantels swanc si umbe in ein teil.
do sprach er< vrouwe, diss waere geil
der beste riter der ie gebant
helm uf houbet mit siner hant.
swer mich alsus sitzen siht,
vil unvuoge er mir giht,
und nimt mich drumb in sinen spot:
des erlat mich, vrouwe, durh iuweren got.>
si sprach zuo dem jungen man:
< waz gotes solt ich anders han,
wan einen den diu maget gebar,
nimstu siner krefte iht war?>
damit ervuor diu künegin
ob er waere ein sarrazin.
wie sin geloube stüende,
des enhete si deheine künde.
er sprach< mir sint dri got erkant,
der heilige tervagant,
mahumet und apolle:
ir gebot ich gerne ervolle.>
diu künegin siufte e daz si sprach.
an in si staeteclichen sach:
ir herze spehte rehte
daz er uz ir geslehte
endeliche waere erborn,
swie er halt danne waere verlorn.
si tet als ez ir zuht wol zam,
in ir hende sine hant si nam,
si sprach< lieber vriunt vil guoter,
hastu vater oder muoter,
bruoder oder swester?
wis diner worte vester,
und sage mir gar an allez schamen
etswaz dines geslehtes namen.
rennewart sprach alsus hin zir:
< man gap eteswa ze swester mir
ob aller clarheit den lobes kranz,
ein maget diu nam der sunne ir glanz,
so man si bede des morgens sach
und diu sunne durh die wolken brach.
diu wart gegeben einem man:
der hat ouch an mir missetan
der hat so manegen pris bejagt,
sit bruoder an mir sint sus verzagt,
daz er mich liez so lange in not,
sit wariu milte des niht gebot.
dem selben und minem geslehte
trag ich grozen haz mit rehte,
sit si mich scheident von ir goten
und mir noch nie deheinen boten
durh mine not gesanden
und ir pris an mir geschanden.>
do sprach er< vrouwe marhcravin,
eteslicher miner swester schin
möht ir wol in der jugende tragen,
muoz ich ez iu mit hulden sagen.
und waeret ir rich also si sint,
ir möhtet wol sin des selben kint,
der an mir hat enteret sich,
gein dem ouch immer min gerich
sol kriegen durh miniu herzeser.
mage und vater sint mir ze her:
uf iuwer zuht min munt des giht,
deste baz sult ir mich halden niht.
dirre maere swiget stille.
min swacheit ist ir wille.
bin ich von werder diet erborn,
die hant ir saelde an mir verlorn.>
gyburc in vragete durh sinen pris,
ob von provenze der markys
sine helfe solte han vür war.
do sprach er< vrouwe, ane allen var
gesten ich siner werdekeit.
ich riche ouch schamlichiu leit,
davon mich die heiden
solten lange han gescheiden.>
si sprach< so wil ich dir harnasch geben,
darinne du din jungez leben
behaltest swa du kumst in strit.
ez ist dir wol ze maze wit
und wol geworht mit sinnen.
sone mac dich niht gewinnen
swaz man strites mac gein dir getuon.
ez truoc der künic synagun
in dem sturme do er den markys vienc,
da diu groze schumpfentiure ergienc,
do der künic tybalt wart entworht.
willehalm der unervorht
so verre nach jagete,
daz der küene und der verzagete,
die nidern und die oberen
sich sere begunden koberen.
heiden arme unde riche
wurben gar genendecliche.
den markys sicherheit betwanc
synagun der ie nach prise ranc,
want er den getouften entriten.
sus wart er ane sig überstriten
und gevüeret in tybaldes lant.
sine boyen und ander sin iseren bant
sach ich an im ungerne.
min houbet ze todjerne
krone truoc von erbeschaft.
do het in manegen landen kraft
der milte künic tybalt von cler
er vüert noch hiute groziu her,
der gap mir krone da ze arabi:
ich enweiz wer nu da vrouwe si.
min neve, der künec synagun,
halzebieres swester sun,
sin selbes harnasch und den man
liez er bi mir, der hat getan
so manegen hochlichen pris.
daz harnasch und der markis
sint mit mir beide entrunnen.
sus diz harnasch wart gewunnen.>
si hiez daz harnasch vür in tragen.
schoyuse was vil druf geslagen:
nu was daz harnasch so wert,
schoyuse und ieslich ander swert,
der ecken ez sich werte.
der huot was lieht und herte,
tief gein den ahselen her ze tal
mit edelen steinen über al
verwieret an sinen orten;
daz gerieme tiure borten.
hosen und halsberc waren blanc.
daz swert scharpf unde lanc,
ze beiden siten wol gereht,
valze und ecke im waren sleht,
daz gehilze guldin, starc und wit.
ze nördelingen kein dehsschit
hat da niemen also breit.
mit dem swerte pris erstreit
synagun der unverzagete.
rennewart ez niht behagete:
in duhte diu selbe klinge
siner grozen kraft ze ringe.
er zoch ez uz und warf ez hin.
do sprach er< vrouwe marhcravin,
lat mich et mine stangen tragen.
dar zuo wil ich iu niht versagen,
swie wenic ich darinne kan,
heizet mir diz harnasch legen an.>
juncvrouwen und daz clare wip
wapenden rennewartes lip.
do er daz harnasch gar het an,
zwene starke schuohe der junge man
bant über die iserkolzen.
sin muot begunde im stolzen,
gein prise truoc er staeten muot.
sin surkot was niht ze guot:
daz wart iedoch sin wappenroc.
im wart bedecket ieslich loc
mit dem tiuren huote herte.
< nu si ouch min geverte
diz swert: daz sol herumb mich.
der marhcrave mac wol troesten sich
min, swaz ich im gedienen mac,
gevüeget er mir strites tac.>
gyburc diu künegin
bat al diu juncvrouwelin,
daz si in naemen in ir gesellekeit,
und daz si im semften gar sin leit.
< ich kum her wider schiere zuo dir:
ein gen solt du erlouben mir
zer kirchen ane dinen haz.>
rennewart zuo den juncvrouwen saz,
gewapent rehte uf einen strit.
si begunden kürzen im die zit.
diu messe was gesungen.
die alten und die jungen,
vürsten, graven, swie si waren benant,
swer ze rottenmeister was bekant,
die waren genomen an einen rat,
da man noch die werden gerne hat.
gyburc mit urloube dran
gienc zuo manegem werdem man.
die wurben sus, nu hoeret wie.
diu küneginne saz, als taten sie.
der marhcrave al eine stuont.
er sprach< ich tuon iu allen kunt,
die mine genoze hinne sin,
min vater und die bruoder min,
und die mir ze magen sin benant,
und die des riches herre hat gesant
ze wern den touf und unser e,
ruochet alle erkennen wiez mir ste.
min sweher ist uf mich geriten,
den getouften wiben sint gesniten
ab die brüste, gemarteret sint ir kint,
die man in gar erslagen sint,
und uf gesetzet ze manegem zil:
swer dar zuo schiezen wil,
den hant die heiden deste baz.
alsus hat tybalt sinen haz
und terramer der starke
volbraht uf miner marke.
ez sint ehte miner mage
gevangen, die uf die wage
mit mir riten als ir triuwe gebot.
mir lagen ouch siben vürsten tot
der hoehsten von unserem riche.
ich bite iuch alle geliche
daz ir mich vreuden armen
iuch alle lat erbarmen.
die franzoyser muoz ich manen,
do ich vome riche nam mit vanen
min lant da tybalt sprichet nach,
waz mir ze stiure von im geschach:
da lobte mir des riches hant,
und swuoren zwelve die waren benant
in franchriche an die hoehsten kraft,
daz si mit guoter riterschaft
mich des jares losten zeiner zit,
swenne überlüede mich der strit.
des han ich siben jar gebiten.
nu hat mich tybalt überstriten:
dem han ouch ich genuoc getan.
ich was so lange ein koufman,
unze ich nimes gewan, die guoten stat,
mit wagen. dar nach ich bat
in gevancnisse ir minne
sin wip die küneginne.
ir güete mich gewerte
alles des ich an si gerte,
daz tet si, durh den touf noch mer -
mit mir danne ir überker -,
denne durh mine werdekeit.
sit hat mir herzebaeriu leit
der künec tybalt vil dicke braht.
die den hoehsten got hant gesmaht,
noch bi uns ime lande sint.
nu eret an mir der meide kint,
ob ich so müeze sprechen:
helfet mine mage rechen,
daz wir von den heiden sölhiu phant
gewinnen, diu berhtrames bant
uz prisune sliezen.
mac ich nu geniezen
sippe und eide die mir sint gesworn,
min vreude ist noch vil unverlorn.
min vater, mine bruoder, die sprechen e;
da nach sprechen, als ir ellen ste,
mage und lantherren min,
die tuon ir triuwe an mir nu schin.
swenne ir gebietet daz ichz verdage,
min reht ist daz ich nimmer klage.
ein ieslich riter siner ere
gedenke, als in nu lere,
do er dez swert enphienc, ein segen:
swer riterschefte wil rehte phlegen,
der sol witwen und weisen
beschirmen von ir vreisen:
daz wirt sin endelos gewin.
er mac sin herze doch keren hin
uf dienst nach der wibe lon,
da man lernet sölhen don,
wie sper durh schilde krachen,
wie diu wip darumbe lachen,
wie vriundin vriundes unsemftekeit
semftet. zwei lon uns sint bereit,
der himel und werder wibe gruoz:
bin ich so vrum, da nach ich muoz
uf aliscanz nu werben,
oder ich wil drumbe ersterben
uf stuont der alte heimrich.
sin rede dem sune was veterlich.
der sprach> du maht wol sitzen nu,
min reht ist daz ich grife zuo
antwurte: ich bin der eltiste hie.
mine genoze, vürsten, dise und die,
nune habt ez vür deheine smacheit,
daz ich vor iu spriche. mines sunes leit
sol er niht tragen eine:
ich han ez mit im gemeine.
ich enlougens durh sinen kumber niht,
min herze sin ze kinde giht.
doch lat in sin min lantman,
des mich got wol hat erlan,
ich wolt im doch sicherliche
helfen, sit er dem riche
so manegen pris hat erstriten
und noch mit manlichen siten
des riches ere wirbet.
swes saelde niht verdirbet,
der wert die roemischen edelkeit
mit ellenthafter arbeit.
sit terramer von tenabri
unze an friende uns vüeret bi
swaz werder diet gesezzen was
von marsilie unze an koukesas,
wir vinden phandes deste mer.
er enhat deheinen künec so her
mit im braht her über mer,
ern müge verliesen wol sin her.>
uf stuont bernart der floris
do sprach< bruoder markys,
min sun berhtram truoc dinen vanen:
der getorste wol die sine manen,
ich waen er selbe ouch ellen truoc.
nu hant si ungemach genuoc,
siben ander vürsten die noch sint
gevangen da bi mime kint.
die uns ze dienste nu her sint komen,
und die des riches solt hant genomen
oder sus mit vürstenlicher kraft
hie sint mit grozer riterschaft
beidiu durhz riche und ouch durh uns,
helde, nu helfet daz wir mines suns
berhtrames bant zebrechen
und vivianzen rechen.
ich trag al miner bruoder munt.
der triuwe ist mir so verre kunt,
daz unser herzen sint al ein:
durh daz ensprach noch ir dehein.
die geste sulen sprechen nu
da grifet ellenthafte zuo,
die her von franchriche
sint geriten kreftecliche.
unser mage ich niht vür geste han:
so het diu sippe missetan.
den getruwet min vater und ouch wir.
franzoyser, nu sprechet ir
wes wir uns hin ziu sülen versehen,
und lat uns iuwer ellen spehen.>
der dise aventiure bescheiden hat,
der tuot iu kunt durh waz man lat
daz die vürsten niht sint benant,
die der roemisch künic dar hat gesant.
want etesliche wider wanden,
die ir vürstie schanden,
si enphiengens mit zepter oder mit vanen.
swer si des lasters noch wil manen,
da geschach iedoch ein widervart:
die wante der junge rennewart
an der enge ze pitit punt,
vünfzehen tusent zeiner stunt,
zwischen oransche und alyscans.
der die starken stangen dans,
den habt ir tumber danne ein rint:
er was doch des richsten mannes kint,
der bi den ziten krone truoc.
die rede lat sin. hie saz genuoc
vürsten die des jahen,
swem daz kunde smahen
daz oransche waere von in erlost,
daz im der naeme bezzeren trost.
sine wolten ninder vürbaz varen
mit ir vartmüeden scharen.
si waeren des ane schande,
sit die heiden vome lande
hin zir schiffen waeren geriten,
ob si beliben ungestriten.
< swer uns den gegenmarket tuot,
die gevangen loese wir umbe guot.>
von berbester berhtram
sprach< dem werden nie gezam
daz er uz prise traete:
swer in darumbe baete,
dem solt er nimmer werden holt.
nu denket, helde, ir habt gedolt
in franchriche mangen pris.
ob ir nu den markys
liezet in sus grozer not,
iuwer neheines vriundin daz gebot.
iuch hazzet ouch drumbe daz ist mir kunt
der daz swert in sinem munt
vür treit ame urteillichen tage,
damite der küene und der zage
bede geschumphieret sint.
wol in die er hat vür siniu kint
da wir schouwen vümf wunden
die noch sint unverbunden!
sin bluot er durh uns rerte:
swer sich von got nu kerte,
des ende wurde gesmaehet
und diu sele der helle genaehet.
sin verh hat uns den segen erstriten,
der unvlühteclichen kom geriten.
uf einem esele man in komen sach
aldar da in sit ein blinde erstach:
er waere den gesehenden wol entvarn.
swers kriuzes segen wil wol bewarn,
den jamer wie er an dem kriuze hienc,
jesus, do er den tot durh uns enphienc.>
do sprach buove von kumarzi:
< franzoyse, iu was ie manheit bi:
deswar die liezet ir noch ze vruo.
ein ieslich manlich riter tuo
als in nu lere sin bestiu werdekeit.>
franzoyser wurden al bereit
daz si sich baz bespraechen
und vivianzen raechen
an dem grozen ungevüegen her.
ein ieslich getouftiu hant ze wer
vant vümfzehen ander hende
verre braht uz ellende.
franzoyser do sus gevuoren:
des ze munleun si swuoren
und ze orlens vor dem roemischen vogt,
daz enwart niht lenger vür gezogt.
si jahen daz alle die sarrazin
in ir hazze müesen sin.
si namen daz kriuze über al.
hin uz inz her kom ouch der schal:
des was da manec riter vro.
die werden wurbenz alle so
daz si des kriuzes gerten,
des si vil priester werten,
hie den riter, dort den sarjant.
swaz man guoter turkopel vant,
beidiu arme und riche
namen daz kriuze alle geliche.
ir herzen si gereinden,
den hoehsten got si meinden.
in der siben bruoder sunder her
etesliche bereiten sich ze wer;
sumeliche vant man slafen;
so schouweten die andern wafen,
an schilden und an banieren;
so begunden die andern zieren
ir harnasch, daz siz machten wiz;
so kerten die andern al ir vliz
daz si die helme geflorten;
swaz riemen und snüere gehorten
dar zuo, der wart vergezzen niht.
man sach da manegez harte lieht,
zimierde und harnasch,
daz sit von bluote gar verlasch.
sich movierten ze orse die,
so riten die andern banken hie
uf schoenen runziden.
da muose ouch angest liden
manec unverzaget küener man,
der sich rehte des versan
daz ir strit niht mere galt
wan daz bereite was gezalt
dem tode ir leben ze beder sit.
uf aliscanz der erste strit
der pinele gap den re,
des mage sit taten drumbe we
uf alischanz getoufter diet.
vivianzes tot ouch sider schiet
manegen werden heiden von sinem leben:
sus rache wider rache wart gegeben.
durh gyburge al diu not geschach.
diu stuont uf, mit zuht si sprach,
e daz sich schiet der vürsten rat:
< swer zuht mit triuwen hinne hat,
der ruoche hoeren miniu wort.
got weiz wol daz ich jamers hort
so vil inz herze han geleit,
daz in der lip unsamfte treit.>
die gein ir uf begunden sten,
die bat si sitzen und ninder gen.
do si gesazen über al,
si sprach< der totliche val
der hie ist geschehen ze beder sit,
darumbe ich der getouften nit
trag und ouch der heiden,
daz bezzer got in beiden
an mir, und si ich schuldic dran.
die roemischen vürsten ich hie man
daz ir kristenlich ere meret.
ob iuch got so verre geeret,
daz ir mit strite uf alischanz
rechet den jungen vivianz
an minen magen und an ir her
die vindet ir mit grozer wer,
und ob der heiden schumpfentiure erge,
so tuot daz saelekeit wol ste:
hoeret eines tumben wibes rat,
schonet der gotes hantgetat.
ein heiden was der erste man
den got machen began.
nu geloubet daz elias und enoch
vür heiden sint behalten noch.
noe ouch ein heiden was,
der in der arken genas.
jop vür war ein heiden hiez,
den got darumbe niht verstiez.
nu nemt ouch drier künege war,
der heizet einer kaspar,
melchior und balthasan,
die müeze wir vür heiden han,
diene sint zer vlüste niht benant:
got selb enpfienc mit siner hant
die ersten gabe ane muoter brust
von in. die heiden hin zer vlust
sint alle niht benennet.
wir han vür war bekennet,
swaz müeter her sit even zit
kint gebaren, ane strit
gar heidenschaft was ir geburt:
etslichez der touf het umbegurt.
getouft wip den heiden treit,
swie daz kint der touf hab umbeleit.
der juden touf hat sunder site:
den begent si mit einem snite.
wir waren doch alle heidnisch e.
dem saeldehaften tuot vil we,
ob von dem vater siniu kint
hin zer vlust benennet sint:
er mac sich erbarmen über sie,
der rehte erbarmekeit truoc ie.
nu geloubet ouch daz diu mennescheit
den engelen ir stab ab erstreit,
da si gesetzet waren,
die unser künne varen,
ze himele in den zehenden kor.
die erzeigeten got alsölhen bor,
daz sin werdiu kraft vil staetec
von in wart anraetec.
die selben notgestallen
von gedanken muosen vallen:
got enliez si niht zen werken komen,
der gedanc weiz wol unvernomen.
darumbe des mennischen wart erdaht.
sich heten mennisch und engel braht
beidiu in den gotes haz:
wie kumt daz nu der mennisch baz
danne der engel gedinget?
min munt daz maere bringet.
der mennisch wart durh rat verlorn:
der engel hat sich selb erkorn
zer ewigen vlüste
mit siner aküste,
und alle die im gestuonden
die selben riuwe vunden.
die varent noch hiute den mennische bi,
als ob der kor ir erbe si,
der den ist ze erbe lazen,
die sich des kunnen mazen
daz gotez zorn erwirbet,
des saelde niht verdirbet.
swaz iu die heiden hant getan,
ir sult si doch geniezen lan
daz got selbe uf die verkos
von den er den lip verlos.
ob iu got sigenunft dort git,
lats iu erbarmen ime strit.
sin werdeclichez leben bot
vür die schuldehaften an den tot
unser vater tetragramaton.
sus gap er sinen kinden lon
ir vergezzenlicher sinne.
sin erbarmede richiu minne
elliu wunder gar besliuzet,
des triuwe niht verdriuzet,
sine trage die helfecliche hant
diu bede wazzer und lant
vil künsteclich alrest entwarf,
und des al diu creatiure bedarf
die der himel umbesweifet hat.
diu selbe hant die planeten lat
ir poynder vollen gahen
bediu verre und nahen.
swie si nimmer uf gehaldent,
si warment und kaldent:
etswenne daz is si schaffent;
dar nach si boume saffent,
so diu erde ir gevidere reret
und si der meie leret
ir muze alsus volrecken,
nach den rifen bluomen stecken.
ich diene der künsteclichen hant
vür die heiden got tervagant.
ir kraft hat mich von mahumeten
under des toufes zil gebeten.
des trag ich miner mage haz;
und der getouften umbe daz:
durh mennischlicher minne git
si waenent daz ich vuogete disen strit.
deswar ich liez ouch minne dort,
und grozer richeit manegen hort,
und schoeniu kint bi einem man
an dem ich niht geprüeven kan
daz er kein untat ie begienc,
sit ich krone von im enpfienc.
tybalt von arabi
ist vor aller untaete vri.
ich trag al eine die schulde,
durh des hoehisten gotes hulde,
ein teil ouch durh den markys
der bejaget hat so manegen pris.
ei willehalm, rehter punschur,
daz dir min minne ie wart so sur!
waz werder diet uz erkorn
in dime dienste hant verlorn
ir lip genendecliche!
der arme und der riche,
nu geloubet daz iuwerr mage vlust
mir sendet jamer in die brust:
vür war min vreude ist mit in tot.>
sie weinde vil: des twanc si not.
des wirtes bruoder gybert
uf spranc, die küneginne wert
an sine brust er dructe.
ir herze durh diu ougen ructe
vil wazzer an diu wangen.
von dem rate wart gegangen.
die vürsten uf den palas
giengen, da verdecket was
manec tavel herliche.
heimrich der zühten riche
zal den vürsten sunder sprach:
< als man iuch gestern sitzen sach,
iesliche haben die selben want:>
nach den juncvrouwen wart gesant:
die komen, und ouch rennewart.
dem was besenget sin junger bart,
des harnasch was tiuwer und clar,
er selbe starc und wol gevar.
er leite sine stangen nider.
dar gienc manec riter sider.
iesliches kraft sich so verbarc,
ir neheiner was so starc,
ders hüebe von der erde,
wan willehalm der werde:
der zuctes uf unz über diu knie.
daz miten die andern, dise und die.
rennewart daz drum nam in die hant,
die stangen swanc der sarjant
umbz houbet als ein sumerlaten.
sin kraft den kristen kom ze staten.
do des schimpfes was genuoc,
den vürsten man daz wazzer truoc,
und maneger vrouwen wol gevar,
dar zuo den werden ritern gar.
ieslicher saz an sine stat.
heimrich do rennewarten bat
zer küneginnen sitzen dort
ufen teppich an der taveln ort.
do der nider was gesezzen,
er muose gewapent ezzen.
man muoz des sime swerte jehen,
het ez her nithart gesehen
über sinen geubühel tragen,
er begundez sinen vriunden klagen:
daz liez der marhcrave ane haz,
swie nahe er bi der küneginne saz.
in einem also verhertem lant
wart nie bezzer spise erkant
und also willecliche gegeben.
swer guotes willen kunde leben,
den gap wirt und wirtin:
ir neheiner truoc mit sünden hin
swaz er spise mohte alda verzern,
der sich den vienden wolde wern.
do man ezzens da verpflac,
ez was wol mitter morgens tac.
die vürsten urloup durh daz
namen: si wolden vürbaz
keren, strites si luste.
gyburc si weinende kuste.
e si zir ringen waeren komen,
gezelt waren elliu ab genomen,
und daz her gerottieret,
daz velt al über gezieret
mit maneger baniere.
gyburc diu kom schiere
in diu venster durh schouwen
mit maneger juncvrouwen,
wie mit vürstenlicher krefte
maneger geselleschefte
daz velt wart überdecket.
allenthalben zuo gestrecket
uf die strazen gein dem mer
kom ein so kreftigez her,
daz ez die engel möhten sehen,
kunden si zimierde spehen.
si heten an den stunden
uf die helme gebunden
manec tiuwer zimierde clar.
ouch sach man her und dar
daz velt al überglesten
mit phellen den besten
an den hoch gemuoten werden.
uf al kristenlicher erden
wart manlicher zuo komen
von wirtes vriunden nie vernomen.
diz ist ir dan scheiden:
si wellent nu gein den heiden.
got waldes, sit ers alles phliget.
der weiz nu wol wer da gesiget.
rennewarten des ze sehen zam,
wie dirre den schilt ze halse nam,
und wie der ander helm uf houbet bant,
und wie wartman wurden gesant
nach den vienden durh des heres phlege.
bede uf velde und uf dem wege
sunder rotte dar zuo waren genomen,
ob die viende wider wolden komen,
daz si vunden widersaz.
terramers huove kraz
was harte breit und ninder smal
bede an berge und an tal.
rennewart lief allez mite,
daz er den manegen sunder site
gerne hete bekant.
do er sinen herren vant,
si waren wol raste gevarn,
zuo dem markyse terramers barn
kom geloufen, niht gegangen.
der vraget in nach siner stangen:
< wes sol mich din helfe troesten?>
< da sult ir mich vür den boesten
under allen disen rotten zeln,
welt ir einen ribalt weln.>
rennewart sich schamte sere:
ez duhte in groz unere,
daz der stangen was vergezzen.
er was halt von dem ezzen
geloufen durh busine krach;
und do er uf den helmen sach
so spaehiu wunder manecvalt
ez enist dehein wip so alt,
der ez dicke vür si vuorte,
ir jugende muot si ruorte,
daz si ir ougen lieze swingen dar -,
vil manec gefloriertiu schar
rennewarten dar zuo brahte
daz er gar überdahte
ob er ie stangen herre wart:
so gach was im uf die vart.
doch truoc er umbe sich sin swert.
zem markyse sprach der knappe wert:
< herre, ich wil die stangen holen.
lat mich schamende arbeit dolen,
wan pflaege ich manlicher site,
diu stange waere mir gevolget mite.
ich han iuch schiere ergahet.
ob halt diu naht uns nahet,
ich vinde iedoch wol iuwer spor
und der heiden die da riten vor.>
der markys sprach ze rennewart:
< din widerreise wirt nu gespart;
eines andern boten ich dich wer,
der uns die stangen bringet her.>
ein wol geriten sarjant
nach der stangen wart gesant;
der reit hinz oransche wider,
da diu stange was geleget nider.
eintweder karre oder ein wagen
nach dem her die stangen muose tragen.
heimrich und siniu kint
und ouch die andern vürsten sint
komen an eine schoene stat,
alda manz her sich legen bat.
wol geheret wart daz velt:
preymerun und manc gezelt,
ekube, treif unt tulant
man vil da uf geslagen vant.
e daz her sich gar geleite nider,
rennewarte kom sin stange wider
mit der nachhuote;
des was im wol ze muote.
alda lagen si die naht.
des morgens gein der heiden maht
sich daz her begunde enboeren.
man moht da wunder hoeren
von pusinen und von anderem schalle.
nu wolte si aber alle
rennewart umbe gahen,
die verren und die nahen,
dort eine storje, die andern hie;
er wolte prüeven dise und die,
schilde und ir baniere baz,
unz er der stangen aber vergaz.
die herberge wurden an gezunt,
do si verre gevuoren. nu wart kunt
mit zorne dem jungen sarjant,
daz diu stange in siner hant
niht dannen was gevolget mite.
in sinem herzen wuohs unsite:
schamt er sich gestern sere,
des wart hiute zwir mere.
er sprach< nu hat mir tumpheit
alreste gevüeget herzen leit:
diu scheidet selten sich von mir.
der dem grimmen vederspil die gir
verhabt, daz han ich doch gesehen,
man muoz im da nach bluwikeit jehen.
wan ich han min selbes gir verhabt.>
wider uf die strazen wart gedrabt,
snelheit erzeigeten siniu bein.
der knappe huop sich dan al ein.
ein ors von sölhem kalopeiz
müese reren sinen sweiz,
daz im gevolget solte han:
so gach was im wider dan.
er truoc harnasch ob al den liden.
sin zuht daz kunde niht gevriden,
sin manheit hete grozen zorn
ze gesellen vür hohen muote erkorn.
er sprach< waz wunders mac ditze sin,
daz ich der starken stangen min
nu zem dritten male vergaz?
daz mir diu werdekeit ir haz
niht anders mac erzeigen,
ich waene daz sol die veigen
bringen unders todes zil.
waz ob mich versuochen wil
der aller wunder hat gewalt,
und ob min manheit si balt?
ich liez durh zuht und durh scheme,
daz ich ze disem noch ze deme
niht sprach min wider keren.
daz sol min laster meren:
si waenent, ich si in entrunnen.
ich han mich des versunnen,
wirt min herre dort bestanden,
miner grozen houbtschanden
sulen mine magen pflihte han;
daz hoenet manegen edelen man,
die erborn sint von miner art.
man waenet daz min widervart
si durh zageheit erdaht:
damit der kus waere gesmaht,
den mir gap siner swester kint,
bi dem in strite bediu sint
min herze und des herzen wille.
swige ich diss maeres stille,
ez wirt doch ane mich gesagt.>
nu kom der junge unverzagt
da die hütten von loube
mit rore und von schoube
waren verbrunnen und begunden brinnen.
er enkunde sich niht versinnen
wa sin starkiu stange lac,
vil umbesweifes er do pflac.
besenget was diu stange.
ez sumte in harte lange,
unz er si verloschen vant.
si was swarz als ein ander brant.
nune ruochet, was si e waeher:
si ist nu vester und zaeher.
er zuctes uzem viure
und lief gein aventiure.
der marhcrave was so nahe komen:
uf einen berc het er genomen
siner helfaere vil durh schouwen.
ane halden und an ouwen
hiez er stille haben sin her.
zwischen dem gebirge und dem mer
bi larkant lac terramer,
der kreftige von arde her
und von siner hohen richeit.
uf alischanz dem velde breit
sine kraft man mohte erkennen.
solt ichs iu alle nennen,
die mit grozem here da lagen
und sunder ringe phlagen,
liute und lant mit namen zil,
so het ich arbeite vil.
so beherberget was daz velt:
niht wan mer und gezelt
sahen die des namen war.
des begunde zwivelen etslich schar,
die vil genendecliche
e dicke in franchriche
bejageten pris und ungemach.
der marhcrave zin allen sprach:
< vriunde herze und viende kraft
nu prüeve ein ieslich geselleschaft.
die hie durh got sint und durh mich,
ein ieslich man bedenke sich,
waz er mit strite welle tuon.
dort lit der chanabeus sun,
terramer der riche,
also kreftecliche
daz wir vür war da vinden strit.
nu muoz ich vragen - des ist zit -
wer vehtens welle ernenden.
got sol iu allen senden
in iuwer herze sölhen muot,
daz ir iu selben rehte tuot.
ze iuwer keinem han ich daz ervorht,
doch wurde daz gotes her entworht,
hüeb unser deheiner hie die vluht.
ein ieslich man durh sine zuht
spreche als erz ime herzen weiz.
als nu vil manec puneiz
ze gegenstrite dringet,
swen denne sin herze twinget
wider hinder sich und niht hin vür,
der habt hie baz an der kür,
daz er nu wider kere,
danne er die vluht dort mere.
ein ieslich vürste sine man
spreche. swem got der saelden gan,
daz er mit strites urteil
umbe daz endelose heil
noch hiute wirbet, wol dem wart
siner her komenden vart.>
loys, der roemische krone truoc,
hete vürsten dar genuoc
mit grozer riterschaft gesant:
die wurden almeistic da geschant.
genuoge namen in ir muot,
genuoge si der heiden sölhe vluot
dort vor in ligen sahen,
si wolten wider gahen
gein dem lande ze franchriche.
sich bereiten sumeliche
und namen urloup ze varen wider.
daz gerou si mit schame sider.
swaz ze oransche ufem palas
bete gein in ergangen was,
michels mer mans hie bat.
si namen urloup an der stat,
und jahen, bi ir ziten
in turnoyn und in striten
möhten si da heime behalten pris.
sine wolten niemens terkis
da sin deheine wile,
daz iemen sine phile
in si da dorfte stecken.
si begunden wider trecken.
ir schemlich wider wenden
diu kriuze solte schenden,
diu an si waren gemachet.
ich dinge daz ir niht lachet,
als ir nu vreischet wiez in erget
alda si rennewart bestet.
der manlich unverzagete,
der manegen pris bejagete
nu mein ich aber den markys,
der sprach< den endelosen pris
werbent die nu da sin beliben.
dine werdent nimmer vertriben
von der durhslagenen zeswen hant,
diu vür diu helleclichen pfant
ame kriuze ir bluot durh uns vergoz.
die selben hant noch nie verdroz,
swerz mit einvaltem dienst erholt,
si teilet den endelosen solt.
die belibene sint zer saelde erwelt.
swer die schalen vor hin da schelt,
der siht alreste den kernen.
noch hiute sulen wir lernen
wie diu gotes zeswe uns lones giht.
dehein stern ist so lieht,
ern vürbe sich eteswenne.
enruochet, lat sin: waz denne,
sint uns die harslihtaere entriten?
sint diu wip da heime in rehten siten,
si teilent in darumbe sölhen haz,
daz in stüende hie beliben baz.
wir mugen hie sünde büezen
und behaben werder wibe grüezen.
vater und bruoder, nu nemet war,>
sprach er,< und seht wie manege schar
wir wellen haben mit der zal.
daz stet nu an der wisen wal.>
der roemischen küneginne solt
wart nu mit prise alda geholt,
und die von paveie irmenschart
het erkoufet uf die vart,
der neweder von den heiden
durh vluht wolden scheiden:
siner swester und siner muoter her
bi dem marhcraven beliben ze wer.
die da vor e dicke ernanten,
und die manegen sturm erkanten,
rasunten sich ze vünf scharn.
innen des die vlühtigen waren gevarn
an die enge ze pitit punt.
widersaz wart in da kunt.
al die wile si zogeten her,
manger slahte was ir ger:
eteslicher wolde sehen wip;
so wolde der ander sinen lip
eisieren mit maneger sache
nach dem grozen ungemache,
daz er unsanfte was gelegen.
da wider der ander wolde phlegen
vintusen an sich setzen
und arbeit sich ergetzen.
der jach daz nie so guot gezelt
koem uf wisen noch uf velt,
ern naeme eine kemenaten
da vür, wol beraten
mit senften pflumiten.
toren solten striten
mit so manegen sarrazinen:
< wir sulen uz disen pinen
da wir gemach vinden groz.
ja sint der sarrazine geschoz
gelüppet sam diu natern biz.>
si wolten daz kein bilwiz
si da schüzze durh diu knie.
do rennewart sach vlühtic sie,
im was mit zorne gein in gach.
e daz er zir deheinem iht sprach,
ir lagen wol vümf und vierzec tot.
sine mohten von der grozen not
niht entwichen an der enge.
ez duhte si harte lenge,
e si gewunnen künde
warumbe er die grozen sünde
ane schult hin zin begienge.
warumbe erz sus an vienge,
des vrageten die richen.
er liez et naher strichen
sines ersten strites urhap:
alze vil er in des gap.
si waren sunder harnasch bloz.
genuoge der wer alda verdroz,
eteslicher begunde sich ouch wern:
der enwederz mohte si ernern.
swaz er ir mohte erlangen
mit siner grozen stangen,
der wart vil wenic von im gespart.
do gerou si diu widervart.
genuoge under in begunden jehen,
in waere al rehte geschehen:
si slüege alda diu gotes hant,
von der si vlühtic waeren gewant.
< wir haben niht sölher wite,
daz wir gein disem strite
uns ze wer mugen berüeren.
wolte rennewart uns vüeren
in sinem dienest hinnen,
er möht an uns gewinnen
widersaz gein der heiden her.
hie si wir bloz mit kranker wer.>
nu het ouch rennewart gevalt
ze beder sit ungezalt
des volkes ane maze
iewederhalp der straze.
die richen und die armen
begunden im erbarmen.
do er reswanc wol diu lide,
er liez si sprechen nach dem vride,
unz daz er vernaeme
wie ir widervart gezaeme.
do sprach under in ein wise man:
< du hast uns ane schult getan
dise grozen ungevüegen not.
hie lit maneger vor dir tot,
der nie deheine schult getruoc
an smacheit der dir bot genuoc
von rome der künic loys,
der an dir verkrancte sinen pris.
nu volge als wir dich leren:
du solt mit uns wider keren.
wir hoehen dine werdekeit,
so daz din schemlichez leit
nach dinem willen wirt gestalt.
wilt du dienstes wesen balt
den wiben nach ir minne,
diner vreuden gewinne
sulen grozem truren an gesigen.
wiltu aber in tavernen ligen,
da wirt geisieret so din lip,
swaz vreuden möhten geben wip,
diu waere hie gein ze nihte,
als ich dich nu berihte.
wir sulen trinken manegez kunnen
und in die claren brunnen
hahen guttrel von glase,
da grüener kle und ander wase
under boume schate müge sin.
wir sulen ouch parrieren den win
mit guoter salveien.
sus sul wirz leben heien.
wir sulen ouch hoeren klingen
den win vome zapfen springen,
als den hirz von ruore.
in der hitze bi disem muore
si wir gar ze ellende:
dort haben wir manec geslende,
damite wir sulen den lip gelaben.
an die widervart soltu dich haben,
daz ratent alle die hie sint.
der marhcrave vaehte umbe den wint:
doch ist den wisen allen kunt,
küen eber zagehaften hunt
vliuhet zeteslicher zit.
swa der marhcrave vunde strit,
daz waere diu kurzwile sin,
als ein kint daz snellet vingerlin.
er wil aber ein niuwe her verliesen.>
< mac ich niht anders kiesen
an iu deheine manheit?>
sprach rennwart. mit in er streit.
der junge unverzagete
den vride in widersagete.
sich huop alrest ir ander val.
gegen der brücke gienc ein tal
mit velsen hoch ze beder sit:
ir deheiner mohte von dem strit
niht enpfaren, noch entvuor:
ietwederhalp der brücken ein muor:
dane mohte ir deheiner komen durh.
rennwart die totlichen vurh
mit siner grozen stangen ier.
er rief hin zin< welt ir mir
iuwer helfe gein den heiden swern,
daz mac iuch vor mir wol ernern.>
durh den vride von siner stangen
die eide waren schiere ergangen;
si zogeten wider al geliche,
beidiu arme und riche.
do si komen über al
uz an die wite vür daz tal,
rennwart kom da vür sie.
si zogeten nach im, dise und die;
ze vuoz huop er sich vor in dan.
ab was genomen des riches van,
durh daz wand in des riches her
was entwichen von der wer.
ein tiuwer sterne von golde,
als der markys wolde,
in eime samite gar bla
obe siner schar swebt alsa.
ernalt von gerunde
reit bi dem markyse dar unde.
nu hete der alte heimrich
die ander schar krefteclich.
wer der dritte scharherre si?
der riche buove von kumarzi
und der küene bernart von brubant:
die waren genendic bede erkant.
diu vierde schar ze herren nam
gybert und bertram.
wer der vümften schar herre was?
der schetis und der von tandarnas:
die selben heten sich bewegen,
si wolten vorvehtens pflegen.
wie manic tusent ieslich schar
het, des wil ich geswigen gar.
waz touc diu hant vol genant
gein dem heruz al der heiden lant?
der marhcrave herzeichens ruof
ieslicher schar da sunder schuof.
munschoye al die sine
schriten in grozer pine
gein starker viende überkraft.
heimriches des alden geselleschaft,
der krie was narbon,
den vienden angestlicher don.
diu dritte schar rief brubant.
bernards vanen an siner hant
vuorte der starke grave landris:
der hete ervohten manegen pris.
wie diu vierde schar do schrite
gein überlast in strite?
der krie was berbester.
eteslich durh des andern swester
da tet riterliche tat.
hohiu minne git ellenthaften rat.
diu vümfte schar rief tandarnas:
der schetis ane lant noch was.
nu kom geloufen rennwart,
e daz si gein ir strites vart
mit scharen riten uf alischans.
sine stangen er al bluotic dans
und begunde vragen maere,
wa sin herre waere.
der hielt uf volatin.
er sprach< herre lat nu wesen min
die man durh vluht hie hat vür zagen.
si wellent durh mich nu pris bejagen.
ir untat hant si erkant;
groz werdekeit hat in gesant
in ir herze sölhe gir,
daz si wellen helfen vehten mir
gein dem künege tybalt von chler.
dem enmac gevrumen dehein sin wer,
ez si swert oder boge.
ich was so lange ir magzoge,
unz ichs mit disem rise
twanc widervart nach prise.>
der marhcrave sach die warheit:
rennwartes her dem velde breit
gap manegen stoup von storjen groz.
er sach vil swerte blicken bloz;
und manegen gezimierten helm
sach er glesten durh den melm;
manec banier, wol gemaltiu sper
sach er gein im vüeren her;
da bi manege scharpfe lanze.
sant dyonise de franze
gunde sime lande des lasters niht.
si müete noch sere, swa mans giht,
die werden franzeyse,
diu vlühtecliche reise:
in tet daz wider komen baz.
ich hete ouch e der vlühtec haz.
der marhcrave sprach ze rennwart:
< ob disiu wider komende vart
durh dinen willen ist getan,
so wol mich denne daz ich dich han!
bistu von sölher art erkant,
daz dich richen sol min hant
ich meine, under mir und niht obe,
so bring ich dich zuo sölhem lobe,
gan diu hoehste hant ze lebene mir,
daz nie vürsten soldier
baz wart vür dich geeret.
din wirde wirt gemeret.
bist aber du hoher denne ich bin,
so trag ich dir dienstlichen sin,
und allez min geslehte.
daz erteil ich in von rehte.>
rennwart sprach zem markys:
< herre, mac min hant da pris
an den sarrazinen bejagen,
den lon wil ich von iu tragen,
und eine solt den ich noch hil:
mir ist halt gedanke dar ze vil.
nemt ir mich von herzesere,
daz mac iu vüegen ere.>
die franzoyse mit manegen scharn
dar zuo komen gevarn.
der marhcrave nam die hoehsten dan,
er sprach< sit iuch nu ellen man,
daz ir iuch selben habt erkant
und iuch her wider hat gesant
groziu saelde an ende
zer krefteclichen hende
diu die helleporten brach,
der adam urloesunge jach
und siner nachkomen genuoc.
durh die selben hant man sluoc
einen grozen ungevüegen nagel:
daz was der helle wuochers hagel.
ir sit an zwivel e gesehen,
nu muoz man prises und ellens jehen
durh reht ieslichem franzoys.
peter, des himels portenoys,
der gotes tougen vil vür war
heinliche erkante manec jar,
dar zuo er si offenliche sach:
von zwivel im dristunt geschach
daz er an got verzagete.
hohen pris er sit bejagete:
ir neheines helfe was so wert,
ane in der zucte da sin swert
bi jesuse gein den juden ze wer.
alsam wil der franzoyser her
in die gotes helfe keren
und ir saelekeit gemeren.
nu bindet die marter wider an!
billich sol des riches van
daz kriuze tragen, dar nach gesniten,
da unser heil wart an erstriten.
do uns des riches her entreit,
dem vanen wir buten smacheit,
daz wir in schuben in einen sac.
iuwer kunft uns saeliget disen tac:
diu bringet des kriuzes werdekeit.>
er gap in wider ir vanen breit.
< sit ir iuch vehtens habt bedaht>,
sprach er,< rottieret alle iuwer maht
ze einer schar: diu wirt krefteclich.
iuwerr helfe troest ich mich.
rennwart si under iuwerem vanen,
ir sult ein ander ellens manen,
iuwer herzeichen si bekant
als rennwart ist genant.>
dane wart von knehten niht gespart,
sine schriten lute< rennewart,
du solt die vlühtigen haben dir.>
ein der küneginne soldier
uz dem here durh sinen pris
sich verstal von dem markys:
des man im sit vür ellen jach.
einen wartman er halden sach,
uz der heiden her al dar geriten.
dane wart tjostieren niht vermiten.
in hete da niemen mer gesehen.
do muost ein tjost alda geschehen,
des der franzoys und der sarrazin
beide geeret müezen sin.
der heiden sinen puneiz
so sere nam uz dem galopeiz,
daz sin tjost wart mit krache hel.
der franzoys reit ein ors vil snel,
daz er mit sporen so sere treip,
daz sin sper dem sarrazine beleip
durh den arm, e durh den schilt,
mit hurt unz uf die brust gezilt.
der franzoys vuort des heidens sper
in sime schilde wider her.
des sarrazines kere
was wider gein terramere.
da die vier nagel sint bekant,
durh sinen schilt ein sper man vant.
sus sol der wartman wider komen.
schiere daz maere wart vernomen
an terramers ringe,
daz die kerlinge
mit scharn riten uf alitschans.
thesereiz und vivians
gerochen wart ze beder sit.
ez nahet der urteillichen zit,
daz man mit swerten muoz bejagen
swer sigenunft wil dannen tragen.
der wartman mit zorne sprach,
do er terrameren sitzen sach:
< swaz al iuwerem here geschiht,
daz welt ir haben doch vür niht.
ir liget hie ungewarnet;
daz ir noch hiute erarnet.
seht waz iuwer kraft des tuo,
die franzoyser ritent zuo.
ir möhts iuch vor wol han bedaht.
hinte was diu dritte naht,
franzoyser hardieren
uns kunde wol punieren
immer swa diu enge was.
die selben schriten tandarnas.
da verlurt ir liute und ander habe.
ich wart alda gestochen abe
bi des manen schine.
min tjost ouch lerte pine
einen riter der mich valte nider:
daz selbe tet ich im hin wider.
swaz iemen kumbers durh iuch neme,
daz ahtet ir als ein kleine breme
viele uf einen grozen ur.
willelm der küene punschur
vüert uz der franzoyser lant
manegen tjostiur nach pris erkant.
ich binz der schahteliur von chler,
gein der franzoyser her
han ich einlefstunt gestriten:
daz enwirt ouch hiute niht vermiten.
tybalt ist der herre min;
der sol noch hiute der erste sin
an die riter, ob ir erloubt ez im.
daz urloup von iu ich nim.>
terramer zem wartman sprach:
< helt, mich müet din ungemach.
din kursit ist bluotes naz.
man sol durh reht dich halden baz
dennen einen der die tjost verlac,
der din hoher muot dort pflac.
du bringes wartmannes mal.
nu sage mir, helt, al sunder twal
der franzoyser gelegenheit.
ob si entrünnen, ez waere mir leit.>
< nu geloubt mir>, sprach der schahteliur,
< willelms her durh aventiur
noch hiute waget manegen lip.
daz arabl, mines herren wip,
ie von brüsten wart genomen,
daz mac uns wol ze unstaten komen.
ir seht si schiere zuo iu varn
mit sehs geflorierten scharn.
da koment die gerenden inne
nach prises gewinne.
daz beweinet etesliches amie.
ieslicher schare krie
han ich besunder dort gehort.
des riches vane haldet dort:
die rüefent alle rennwart,
daz gehort ich nie mer uf ir vart.
franzoyser wellent ez wagen:
iuweren mannen und iuweren magen
und von friende den gesten
wil hiute ze schaden erglesten
der sterne in des marhcraven vanen.
nu sult ir ehmereizen manen:
vierzehen künege mit sunder her
braht er mit im über mer,
der wurden im sibene alhie erslagen.
wil der toten künege her nu klagen
genendeclich ir herren tot,
des koment die franzoyse in not.
wir haben dannoch hers mer
in dem selben herzeser.>
terramer der riche
sime rechte sprach geliche:
< bistuz von chler der schahteliur,
der so manec aventiur
mit speren hat versuochet,
swes danne din wille ruochet
ane mich lehne oder mit gebe,
des wart uf mich die wile ich lebe.
dar zuo hastu der wibe lon,
in manegen landen hellen don,
da man sprichet dine werdekeit:
diu ist beidiu hoch und breit.>
< sage mere>, sprach der von tenabri,
< waere du den franzoysen so nahen bi
daz du ir krie hortes sunder?
kumt loys dar under,
des houbet roemisch krone tregt?
darumbe wirt al min maht erwegt.
du gihes, da kome des riches vane:
durh reht ich gein des künfte mane
riche und arme, swen ich mac.
uns ist erschinen der geldes tac,
daz wir pinelles tot
sulen klagen mit der getouften not.
thesereiz und noupatris,
die zwene künege manegen pris
heten, und der bruoder min,
arofel: des muoz ich sin
ane vreude, ine gereche sie.
ich bite iuch alle, dise und die,
vürsten und der künege her,
die durh unser gote alhie ze wer
und durh diu wip den lip verlurn,
die ir tot uf alitschans erkurn,
iuwer deheinen des betrage,
rechet herren und mage.
ir habet alle wol vernomen
der schuldehaften zuo komen.
in miner jugent kund ich den lip
wol zimieren durh diu wip:
daz erteil ich noch den jungen.
do mir erste die gran ensprungen,
mich nam diu minne in ir gebot
noch serre denne dehein min got:
durh die gote und durh die minne
nach prises gewinne
sul wir noch hiute werben
also daz vor uns sterben
loys romaere,
da ich billicher waere
künec. ir hoert michz lange klagen,
min houbt solde roemisch krone tragen,
darumbe min veter baligan
verlos manegen edelen man.
uf roemisch krone sprich ich sus:
der edele pompejus,
von des gesleht ich bin erborn
ich enhan die vorderunge niht verlorn,
der wart von roemischer krone vertriben.
zunreht ist manec künic beliben
da sit uf minem erbe:
ich waen ez noch manegen sterbe.>
vür terrameren was geboten
bi al der heidenschefte goten
und bi terramers kraft
maneger richen geselleschaft.
künege von manegen landen,
die sprachen von den schanden,
die der heilige tervagant
und mahmet het erkant
und ir werder got apolle.
si sprachen ouch von dem zolle
den si dem tode müesten geben.
si jahen, in waere unmaere daz leben,
sine geraechen noch ir schaden baz.
an disem rate maneger saz,
eskeliere und emerale,
amazure al zemale,
und die hoehsten künege über al daz her.
eteslicher über daz vünfte mer
mit maneger rotte dar was komen;
heten marnaere von den iht genomen,
daz enaht ich niht vür wunder.
da sazen ouch besunder
vil vürsten die da heten verlorn
ir herren. durh daz wart gesworn
ein hervart uf die kristenheit.
si wolden rechen herzen leit
und al ir goten vüegen pris.
oransche und paris
si gar zestoeren solten.
dar nach si vürbaz wolten
uf die kristenheit durh rache.
terramer den stuol da ze ache
besitzen wolde und dannen ze rome varn,
sinen goten pris also bewarn,
diu jesus helfe wolde leben,
daz diu dem tode wurde gegeben.
sus wold er roemische krone
vor sinen goten schone
und vor al der heidenschaft tragen.
do der wartman sus begunde sagen,
diu hervart wart wendec.
terramer was doch genendec.
er sprach< iuwer aller helfe ich ger.
der karels sun da gein mir her
vert. sit daz des riches van
von den kristen ist gebunden an,
si bringent ir rehten houbtman,
des vater mir vil hat getan.
nemt alle mins gebotes war.
ich wil haben zehen schar,
der ieslich baz geritert si
denne der groesten schar dri,
die min veter baligan
in sturme gein karle ie gewan.
swie vil mir hers si tot gevalt,
ich han noch hers ungezalt,
daz nieman wol geprüeven mac.
swem herre oder mac hie tot belac,
oder sus sin liep geselle,
der rechez, ob er welle,
dar nach als in sin ellen mane.
neve halzebier, nu sol din vane
hiute der erste an die riter sin.
ich getruwe wol der manheit din.
die vürsten zuo dir dar under nim
pinels von assim,
den mir cator sande
werdeclich uz sime lande;
ern hete kindes niht wan in.
pinels ich immer jamerc bin.
der vater ist mit dem sun erslagen;
ich meine, so sere beginnet er klagen.
ich schaffe ouch zuo dem vanen din
die von oraste gentesin,
die der milte noupatris
brahte. die hant manegen pris
erstriten mit roerinen spern:
die beginnent hiute hie tjost gern.
ir herren herze truoc ein wip,
durh die verlos er hie den lip.
den vürsten uz dem lande ze chanach
an galafre alsam geschach.
von seres eskelabon
und von boctane der künic thalimon,
der minne gerenden künege her
alle vünve schaff ich dir ze wer.
ir herren ie nach minnen striten,
unz si der tot hat überriten.>
halzebier sich vreute sere:
ez duht in groezlich ere,
daz er solde gahen,
die viende vor enphahen.
ane sin selbes her über vünf lant
diu her ze helfe im waren benant.
terramer sprach ze tybalt:
< gedenke, helt, du waere ie gezalt
zer unverzageten manheit:
la dir hiute wesen leit
daz dich min tohter ie verliez,
alse si ir unsaelde hiez.
dine milde und dine güete
und din riterlich gemüete
und dinen vlaeteclichen lip,
den möht ein saeldehaftez wip
immer gerne minnen,
diu sich wipheit kunde versinnen,
und din richeit und din hohen art:
rehtiu minne waer zuo dir bewart.
nu soltu manlichen tuon,
du und ehmereiz din sun!
ir habt hie hers groze vluot.
ehmereiz, din hoher muot,
swederthalp der edelt hin,
daz wirt an prise din gewin,
nach dinem vater oder nach mir.
dines vater ellen rate ich dir:
so bistu in allen landen
bewart vor houbetschanden.>
der manlich und der kurtoys
tybalt der arboys
sprach< herre, ir sprechet iuwer zuht.
doch hat diu werdekeit ir vluht
nu lange an mir rezeiget:
hete ich pris, der wart geneiget.
ir gabet mir des ich iuch bat:
diu gab al miner vreude mat
und mime hohen prise sprach,
da man mich bi etwenne sach.
min laster ist nu lange breit.
doch han ich eteslichiu herzenleit
iuwerr tohter sit nach gesendet,
diu mich sus hat geschendet.
bi mime sune ehmereiz
so krefteclich her ich weiz,
sul wir bi ein ander varn,
daz wir uns zuo zein ander scharn,
wir geben al den getouften strit,
swaz ir da kumt ze beder sit
durh daz riche und durh den markis.>
gefloriert in manegen wis
wart der von todjerne.
si bede striten gerne,
tybalt unde ehmereiz;
kreftic wart ir puneiz.
der heiden schar sint nu zwuo.
franzoyser riten sanfte zuo,
halzebier durh striten kom gein in.
da wuohs dem jamer sin gewin.
der künec von bailie
sinagun der valsches vrie
der dritten schar was houbtman.
ich wil iu nennen, ob ich kan,
wen terramer zuo zim do schuof,
vil maneger krie sunder ruof.
daz her des künec tampaste,
und die der künec fausabre
brahte uz alamansura:
die waren gezimieret noch alda,
si kunden riterschaft wol tuon.
und die der künic turpiun
brahte von falturmie:
ir strit tet den getouften we.
die brahte der künec arfiklant
und des bruoder turkant,
ouch bi sinagune riten.
von den wart da wol gestriten.
in sinaguns puneiz
vuor daz her des künec poufemeiz
von ingalie des geflorten.
elliu oren nie gehorten
von im nie valschlichen site;
der wibe lon im wonte mite
unz an sinen riterlichen tot;
der minne er sich ze dienste erbot.
disiu her waren elliu herrenlos.
diu kristenheit von in verlos
manegen riter e der sturm ergienc;
die sele got in den himel enpfienc.
terramer von suntin
sprach< die zehen süne min,
ir sult haben die vierden schar.
nemt mines unverzageten ellens war,
daz ich in iuweren jaren truoc,
do man mir prises jach genuoc.
ir sit künege über zehen richiu lant:
iuwer ieslichem sunder ist benant
vil künege diez niht versmahent
daz si krone von iu enpfahent.
gein den getouften werden
sult ir unseren goten ir erden
mit sigenunft gebreiten.
ir sult ouch bi iu leiten
iuwers vetern her schone,
die von samargone,
und die vürsten gar uz persia.
arofel hat si dicke alda
vil riterliche geleret
daz ir pris wart gemeret.
an des ringe ir laget hie,
nu denket hiute daz er ie
iuwer ieslichen ze sun erkos,
unz er den lip durh iuch verlos.
ach wer sol nu minne pflegen,
sit so hoher pris ist tot gelegen?
waz wunders tet der persan!
kunnen diu wip iht triuwe han,
sit wir alle sin von wiben komen,
ir jamer wirt nach im vernomen.
gebt iuwerr jugende hohen muot.
ir habt hohen art und alsölhez guot,
ir muget wol volkes herre sin.
wibe süeze und ir minneclicher schin
sol iuch hiute leren
iuweren pris bi vienden meren
gein den die gein iu vüerent pris.
durh waz wart der markis
genant willehalm der punschur?
da ist im vil dicke worden sur
iuwerr swester minne
mit prises gewinne
gein der rehten manheit geburt.
ir sult noch hiute den strites vurt
alle zehene vor mir versuochen.
wellent wip des geruochen,
etslichiu git iu drumbe ir lon.
der alde davon narbon
gein mir hetzet siniu kint:
miner süne zehne sint,
die ich im zenpfahne sende.
poydjus von friende
und von griffane der riche,
nu wirp hiute riterliche:
diu vünfte schar sol wesen din.
thesereizes her, des neven min,
die küenen seciljoyse
suln hiute die franzoyse
under dinen vanen dringen,
da swert durh helm erklingen.
thesereizes vürsten nim zuo dir.
geloube in allen, und ouch mir,
grikuloysen und den latriseten,
ir herren herze was erjeten,
daz man nie valsch darinne vant.
er was künec über vünf lant.
durh din ellende,
daz du uns koeme uz friende,
und durh sippe und die triuwe sin,
niht durh die richeit din,
was er dir dienstes undertan
in der maze als ob er waere din man.
den soltu hiute rechen,
von des tode müezen sprechen
immer guotiu wip ir klage.
von dem erst erschinenen tage
unz an des jungesten tages schin
muoz tesereiz gepriset sin
vür al adames geslehte,
swer pris wil prüeven rehte.
nu sit ir miner kinde kint,
die hie mit maneger storje sint,
poydjus und ehmereiz:
swa ich iuch bede in strite weiz,
und ouch die zehen süne min,
min herze hat den selben pin,
da sleht man uf min selbes verh.
diu rede ist war und ninder twerh:
halzebier und synagun,
ietweder ist liebehalp min sun.
miner mage sol noch mer hie sin.
von ganfassashe aropatin,
din riche hat vil wite;
du solt hiute gein dem strite
die sehsten schar vüeren.
die dine hervart swüeren,
künege und vürsten, dine man,
die mahtu gerne bi dir han.
ez stet wol diner krone,
ob du nach der gote lone
und nach din selbes prise,
ob dichs diu minne wise,
noch hiute in strite kumber dolst
und der wibe lon ze reht erholst,
da man hurte nimt und hurte git.
stet din herze in den strit,
du hast so manegen riter guot:
den franzoysen schaden tuot
dines hurteclichen poynders krach
sol si wol leren ungemach.
krefteclich an dime ringe ich weiz
den künec matribleiz.
der hat vil hers bi dir da,
braht uz scandinavia;
in gruonlant und in gaheviez
der werden er da keinen liez.
hie ist der künec von ascalon
durh dich, der stolze glorion.
gip manlich ellen diner jugent;
daz lert dich in dem alter tugent.>
terramer sprach do< helt josweiz,
nu denke ob dir ie guot geheiz
von guotes wibes munde
ie ze keiner stunde
widervuor durh riterliche tat:
la dir die minne geben rat.
des küenen matusaleses barn,
du solt hiute der gote pris bewarn.
matusales dich sande mir.
mine mage und ich getruwe dir,
du bist miner kinde oeheimes sun.
die von hippipotiticun
unz an agremuntin
sitzent, die müezen sin
diensthaft diner krone.
nach der gote lone
solt du hiute arbeiten,
und die sibenten schar leiten.
von janfuse gorsant
sine krone hat von diner hant,
und von nouriente rubbual:
der selbe künec hat al diu mal
diu ich an gepristem herzen weiz.
her kom ouch durh dich pohereiz,
der künec von ethnise,
der gerende nach dem prise,
und der künec von valpinose
thalimon der gar unlose:
wan swa er gein vienden hete haz,
hohes muotes er da niht vergaz.
die vier künege hie durh dich
sint. nu sol din gerich
über diner basen tohter sin.
diu was etswenne diu tohter min,
e si sich jesuse ergap:
sit wuohs ir unsaelden urhap.
franzoyse und alemane
durh si uf disem plane
mich suochent hie mit riterschaft,
daz ich miner witen kraft
niht mac geniezen unt der gote.
poydwiz von raabs, ze dime gebote
solt du han die ahten schar.
under dinen vanen schaffe ich dar
daz her des künec tenabruns,
des werden von liwes nugruns:
ir herre uz prise nie getrat.
lybiluns her von rankulat
sol dines vanen ouch warten;
die sulen noch hiute scharten
houwen durh vil herten helm,
davon begozzen wirt der melm.
bi dir sol riterschaft ouch tuon
daz her des künec rubiun:
von azagouc diu swarze diet
sint poynders hurte gegenbiet.
du hast ouch turkople vil,
und bist wol in der krefte zil:
ane mich deheines küneges her
hat hie so maneger slahte wer.>
< min tohter vrumt mir herzeser,
arable>, sprach do terramer,
< daz klag ich guoten vriunden.
mine schar die niunden
soltu vüeren, künec marlanz
von jericop. uz strite ganz
du sper noch schilt nie brahtes,
swa du vienden ie genahtes.
nu tuoz durh dine werdekeit,
hilf hiute rechen mir min leit.
ich schaffe dinem vanen bi
den sun des künec anchi;
und der künec margot von pozzidant
under dinen vanen ouch si benant;
und der künic gorhant von ganjas.
luter grüene als ein gras
ist im hürnin gar sin vel;
sin volc ist küene und snel.
du maht die viende wenic sparn,
die gote müezen dich bewarn.>
nu warn ouch die getouften komen.
des wart uf alischanz vernomen
von speren manec luter krach;
trumzune wurdens veldes dach.
die tjostiure ze beder sit
mit einem buhurte huoben strit,
franzoys unde sarrazine.
jesus hab die sine:
die anderen uz al der heiden lant,
der müeze pflegen tervagant.
den selben got hiez terramer
und ander sine gote her
setzen uf manegen hohen mast.
daz was iedoch ein swaerer last.
karroschen giengen drunder:
die zugen da besunder
gewapendiu merrinder.
starke liute ez enwaren niht kinder
menten si mit garten.
terramer begunde warten,
wie von golde und mit gesteine
luter und reine
sine gote waren gefloret.
er selbe was vertoret,
daz er an si geloubte
unt sin alter wisheit roubte,
als ob er waere nach jugende var.
nu wart alrest sin zehendiu schar
gerottiert kreftecliche.
< niun künecriche>,
sprach er,< ze minen handen sint,
ane diu da hebent miniu kint.
swaz vürsten mir daruz sint komen,
under minen vanen die sin genomen,
und al der toten künege diet,
der herre hie von lebene schiet,
an die ich vor ir han benant
in die schar die ich vür mich han gesant>,
sprach terramer von suntin:
< die andern warten alle min.>
< ector von salenie,
ich waene, dehein amie
dich sande her>, sprach terramer,
< ich waene doch, dinen umbeker
ane den tot sol niemen hie gesehen.
man muoz dir manheite jehen.
min vater ie ungerne vloch,
chanabeus, der dich zoch.
du treist krone von minem vanen,
des lehens muoz ich dich hiute manen.
nu nim den vanen in dine hant!
der gote scherm si den benant,
die bi dir drunder riten
und durh mich hiute striten.
swaz künege ouch belehent sin
zuo dem harnasche min,
die bringenz al bereite her.
riterschaft ist min ger.>
ein tiuwer pfelle von golde,
gesteppet, als er wolde,
von palmat uf ein matraz,
dar uf terramer do saz
vor sime gezelde uf den plan.
von ormaleriez puttegan
dar kom, der wol geborne:
der truoc krone von dem horne
daz er blasen solde,
so wapen tragen wolde
der süezen gyburge vater.
brahane, sin ors, verdecken bater.
terramer der wise man
sprach< mich waenet erslichen han
der karls sun loys,
als mir tet sin markys:
der kom uf alitschanz geriten.
dane wart so lange niht gebiten,
unz ich mich so bewarte
daz ich min her gescharte:
davon enpfienc ich herzenleit.
al miner gote heilekeit
solte erbarmen und guotiu wip,
daz ich so manegen werden lip
uz mime geslehte alhie verlos.
min selbes bruoder ouch hie kos
sin riterlichez ende,
mir ist gesaget, von des hende
den min tohter minnet,
diu sich niht versinnet
waz si durh in hat verlorn,
daz si unser gote hat verkorn,
und ir witiu lant und ir richez leben
hat umbe armuot hie gegeben.
si liez ouch tybalden,
den süezen einvalden,
den milten unt den richen,
und den claren manlichen,
der enpfienc nie valscheit nehein.
wie vert sunne durh den edeln stein,
daz er doch scharten gar verbirt?
also wenic hat ie verirt
tybalden den genenden
swaz man sagt von missewenden:
sin herze was vor valsche ie blint.
durh daz kos ich in zeime kint.
ich gap dem ellens vesten
der sunnen wider glesten,
arablen die vil claren,
in ir beider jungen jaren,
der schaden ich nu schaffe.
uz mines herzen saffe
ist doch ir liehter blic erblüet.
aller serest mich nu müet,
ich han gelesen daz davit
gein sime kinde ouch hete strit;
davit smaehen sig erkos,
do absalon den lip verlos:
do waere er gerne vür in tot.
nu ist künftec mir diu selbe not.
wirt loys noch hiute entworht,
die rache ich vürhte und han ervorht,
daz min tohter arable
under sime swerte erzable.
vür war sine mugen min sterben
ninder e gewerben.
tragent mir die getouften haz,
so stet iedoch den werden baz
daz si ir pris sus eren
und gein mir selben keren
swaz si mugen gehazzen,
unt sich dar an niht lazzen.>
sus der getriuwe heiden saz
al klagende uf sinem matraz.
isern hosen und senftenier
braht im der künec grohier
von nomadjentesin.
die hosen gaben blanken schin.
guote jopen unde haberjoel
artus bi dem plimizoel
in sime her niht bezzers vant
braht im der künec oquidant:
der was von imanzie.
der künec von barberie
braht im einen halsberc:
in jazeranz daz selbe werc
worhte derz wol kunde.
in assigarziunde
was ein tiuwer helm geworht:
den braht ein künec unrevorht,
samirant von boytendroyt.
den selben helm worhte schoyt,
des wisen trebuchetes sun.
von hippipotiticun
der künec braht im einen schilt.
ez hete einen armen man bevilt
solher dienaere.
ein lanze scharpf, niht swaere,
geworht in siglimessa -
ir snide was ein grifen kla -,
die brahte der künec bohedan
von skipelpunte, ein werder man.
der künec von marroch akkarin
ein terkis uz eime rubin
im brahte und einen bogen starc.
ir deheines bringen er verbarc,
er leitz et gar an sinen lip.
im sanden wenic dar diu wip.
zimierde het er sich bewegen:
des liez er junge riter pflegen.
do spien im umbe sine sporn
clabur, ein künec wol geborn:
der was von tybaldes art.
do terramer gewapent wart,
uf stuont der werde riche.
do sprach der manliche,
des küenen chanabeus sun:
< wie sul wir riterschaft getuon
vor der getouften sarken?
mine poynder die starken
mugen niht ze vrumen voldrucken
noch hinder sich gerucken
den romaere loys.
die getouften hant vür pris
daz der zoubraere jesus
ir velt hat bestreut sus
mit manegen sarcsteine.
ir verh und ir gebeine
darinne lit: si sint doch ganz.
der den dürninen kranz
ame kriuze uf hete, den ruhen huot,
durh si alsölhiu wunder tuot.>
< alle die min harnasch brahten hie>,
sprach terramer,< dise und die,
den ich witiu lant darumbe lihe
und ir houbten darumbe kronen gihe,
die dienen hiute ir lehen,
daz si die getouften vehen.
ir ahte vüeret hie groziu her.
iuwer volc hat ouch vil ze wer:
swert, bogen, lanzen, haschen.
zuo der gote karraschen
ritet bi miner zeswen hant.
da ist apollo und tervagant,
mahumet und kahun.
der pflege mit iu kanliun,
der künec von lanzesardin.
daz ist der eldeste sun min,
von minem ersten wibe erborn.
zuo den goten han ich den erkorn
durh sin ellen in min selbes schar:
ir und min er nimt wol war.
die niun künege riten
ze miner zeswen siten.
so rite ze miner winstern hant
in der schar der künec von nubiant
mit den vierzehen sünen sin.
purrel tuot hiute manheit schin,
und die stolzen cordine
und die puntschur poytwine,
und cliboris der starke,
der künec von tananarke.
der künec von beaterre samirant,
von norun der künec oukidant,
die scharn sich winsterhalben mir;
und der künic crohir
von oupatrie:
maneger slahte krie
sol man hoeren in sime her.
der künic samuel ze wer
si bi miner winstern hende,
und der künec morende.
der ist jenhalp catus erkules
mir verre kumen, geloubet des.
do ich mine samnunge sprach,
über sehs jar diu geschach:
swer mir in den ziten wolde komen,
der mohte si wol han vernomen.
bi dem strite der künec fabur:
der hat manegen amazur
über fisonen braht.
ich han ouch haropins gedaht,
des alten tananarkoys,
zuo sime sune, dem kurtoys
clyborisen, den ich zoch.
ir neweder nie gevloch:
swa man poynders hurte vernam,
da was ir wilde wol so zam
daz si ir biten ime schalle.
dise werden künege alle
sulen schildes halp zuo mir scharn,
minen lip und ir pris bewarn.>
terramer der riche sprach
ze eime künege, dem er jach
daz er krone davon trüege
daz er würfe und slüege
tusent rotumbes hel.
cernubile von ammirafel
gebot daz den sinen.
aht hundert pusinen
hiez blasen der künic kalopeiz.
in sime lande man noch weiz
daz pusinen da wart erdaht:
uz thusie die waren braht.
do zoch man brahane dar.
unz uf den huof daz ors vil gar
gewapent was mit kovertiur.
ein phellel glestende als ein viur,
mit kost geworht in suntin,
der lac uf der iserin.
uf saz der von tenabri.
im reit ze beden siten bi
manec unverzagt riter guot.
ir etslichem wip gaben muot
daz er sich nach in sente.
diu merrinder man do mente,
diu die karroschen zugen.
swen die gote da betrugen,
die druf waren gemachet,
des geloube was verswachet.
nu lat terrameren riten,
hoeret wie die ersten striten.
sin helfe kumt in doch ze vruo.
nu hoeret wer sölhe tat da tuo,
daz man in drumbe prise.
ob michs diu aventiure wise,
der sol ich nennen iu genuoc,
swer da so hohez herze truoc,
daz er sich prise nahte,
do man diu maere brahte
uns in toufbaeriu lant.
wip heten dar gesant
ze beder sit alsölhe wer,
davon daz kristenliche her
und diu vluot der sarrazine
enpfiengen hohe pine,
die sich so vür genamen,
do der tot sinen samen
under si gesaete,
daz man von ir taete
mit eren nu gesprechen mac.
daz was in ein werder endes tac.
vil maneger kom zer tjoste vür.
man sach ouch manegen an der kür,
der ze muoten wider geworfen hat,
daz er rebeite pontestat,
daz der ganze poynder uf in stach.
etslicher sus sin sper zebrach,
der den puneiz so volracte,
daz er sich selben stacte
in die riterschaft der heiden
so daz swert in die scheiden.
ditze kunden si ze beder sit.
sus samelierte sich der strit.
die tjostiure uz vünf scharn
und der schetis kom gevarn,
und der künec von tandarnas,
und swer damit in beiden was,
an den künec falfunde.
halzebiere was vor jamer we
umbe pinels tot von ahsim.
des manlich her reit da bi im
gefloriert mit maneger koste.
der getouften tjoste
umbe gelt wart von in genomen.
mit halzebiere was ze orse komen
der mer, die tjoste ouch gerten,
die gyburge werten
ze oransche deheiner strite.
an des marhcraven kümfte zite
si duhte, ir rache hete pris.
der künec noupatris
von oraste gentesin
wart mit speren roerin
manliche da gerochen.
so diu sper waren zebrochen,
der trumzun schilt noch harnasch meit:
des rores scherpfe beidiu sneit.
swer solhe tjoste wolde urborn,
der bedorfte wol der sporn,
und daz uz dem kalopeiz
von rabine waere sin puneiz.
des küneges her von chanach
man so bi halzebiere sach,
ir strit tet den getouften we.
ir herre, der künec galafre,
dem von vivianzes hant
sin werlich sterben wart erkant,
hohe vürsten, sine man,
die gedahten nu dar an:
ir rache gap da sterbens lon.
von seres der künec eskelabon,
dem ouch der junge vivianz
sin leben nam uf alitschanz,
der wart mit maneger tjost geklagt
und ouch mit swerten, so man sagt.
die von boctane
wol striten uf dem plane
under halzebieres vanen.
sine dorfte niemen rache manen
umbe ir herren thalimonen;
sine kunden niemens schonen.
do enphienc des scetises her
von den gesten über mer
grozen kumber schiere:
der sinen soldiere
und der massenie von tandarnas
wart vil gevellet uf daz gras.
halzebier da selbe streit:
swaz der getouften im gereit,
die namen von siner hende
uf den gotes solt ir ende.
nu kom der künic tybalt von chler
mit wol gefloriertem her,
unt des sun von todjerne.
si kerten da der sterne
schein uz des marhcraven vanen.
ehmereiz begunde manen
künege unde vürsten gar,
die da riten an siner schar,
daz si gedaehten an ir pris.
si kerten gein dem markis.
die stolzen franzoyse
vür riten die araboyse,
die zuo des riches vanen waren geschart.
der starke süeze rennewart
uf der heiden orsen sach
von pfellen manec tiuwer dach.
tybalt und die sine,
ehmereizes sarrazine
vuorten an ir liben
des man danken sol den wiben.
bi ehmereizes kursit
der heide glanz in des meien zit
mit touwe behenket
an prise waere verkrenket:
so clar was er gemachet,
daz die bluomen waeren verswachet.
der phellel, der hiez pofuz.
al siniu eier het ein struz
dar bi wol uz gebrüetet,
waerens anders wol behüetet.
gyboez, der burcrave von chler,
pflac des vanen in tybaldes her.
do er gehorte und ersach
wie man da sluoc und stach,
in müete daz sines herren schar
niht streit vor den anderen gar,
want er wol strit getorste tuon.
trohazzabe von charchassun
ehmereizes vanen vuorte,
des herze nie geruorte
sölh site davon ein man verzagt:
der wart nie von im gesagt.
swelhes tages er deheinen vient sach,
bi vriunden het er ungemach.
do sich die vanen geneigten
unt ze beder sit erzeigten
die helde dar unde,
wer getorste und kunde
lip und ere alda gewern
und uf sin selbes verh gezern,
nu hoeret waz rennewart nu tuo.
wackerlichen greif er zuo,
er sluoc beidiu ors und man,
want er sich rehte niht versan
gein wem erz solte wagen.
do so tiuwer pfellel lagen
uf der heiden raviten,
er wande er solde striten
mit den orsen als mit den liuten.
ine mac niht wol bediuten
wie da wart gevohten,
manec poynder gevlohten
hurteclichen in ein ander.
daz werc von salamander,
ist iht wizers danne der sne,
het ich daz gehoeret e,
so möht ich wol gelichen dar
daz tybalt an im hete gar.
salamander was sines schildes dach.
swaz man an im ob dem iser sach,
kursit und kovertiure:
an der wibe stiure
was sin wapenkleit mit kost.
er was selbe ouch gein der tjost
vür komen uf dem plane.
der grave von schampane,
der hoch gemuote schampanoys
kom gein dem milten araboys,
gandaluz der vürste riche.
mir ist gesaget, riterliche
wart da diu tjost von in getan,
des si bede pris müezen han.
innen des streit ehmereiz.
tybaldes grozer puneiz
was niht volleclichen komen her nach,
die den man rotte jach,
amazure und eskelire.
zwischen wizsant und stire
niht so manec riter wappen tregt,
so tybalt het uf ze orse erwegt,
die von sin eines ringe
riten uf den gedinge
daz gyburc diu künegin
dannoch ir vrouwe müese sin,
daz si phant darumbe erwurben
oder bi ir herren ersturben.
nach phande durh aventiur
gyboez der schahteliur
mit dem vanen punierte.
manlich er cundewierte
die nach gyburge striten,
daz si mit hurte komen geriten.
si wanden daz der künic loys
da waere durh den markys.
da wart unverdrozzen
durhriten und umbeslozzen
von sarrazinen des riches schar.
sich samelierten dicke dar
aber die franzoyse wider
und valten manegen riter nider.
der herzoge trohazzabe
was an die franzoyser e
mit ehmereizes vanen komen.
da wart ehmereiz genomen
in den zoum und dan geleitet uz.
der tiure phellel pofuz
gap gein der sunnen sölhez brehen,
daz des küneges kumber muosen sehen
diu vluot der sarrazine:
doch beschutten in die sine.
manec unverzaget kristen hant
wurben umbe sölhiu pfant
die berhtram möhte machen quit.
da warp ouch ehmereizes strit
nach phande umb die diu in gebar.
do kom synagun mit schar,
der puntschur und der stanthart.
ouge noch ore nie innen wart
daz sin herze ie enphienge wanc,
daz er gelernete den gedanc
der sich dem prise virret.
er was des unverirret.
sin hant, sin swert, sin lanze
het im die dri schanze
dicke ertoppelt sere
und anders manec ere.
ein schanze, daz was miltekeit;
diu ander ellen swa er streit;
diu dritte manlich güete.
sus stuont sin gemüete.
von im seit diu aventiure mir,
sin ors hiez passilifrier.
daz was snel und trachenvar,
als im mit viuwers vanken gar
gefurrieret waeren siniu mal;
ez gienc mit sprungen sunder twal
under im vor siner schar.
swelh wip in hete dar
mit ir werschaft gesendet,
ir bote was ungeschendet.
von bailie sinagun,
der künec getorste wol getuon
daz scharpfer strit ist noch benant.
da vür sin manheit was bekant.
er kerte ouch gein der herte,
da lip und ere werte
und gyburge minne
und des landes gewinne
der marhcrave als er kunde,
und ernalt von gerunde:
die zwene heten eine schar.
synagun strebte allez dar,
da der sterne mit sime glaste
so rilichen vaste
uz des marhcraven vanen schein.
da vür habe daz iuwer dehein,
daz ez der sterne waere
von dem man sagt daz maere,
der die dri künege leite:
dirre stern alhie bereite
vil tjoste die sarrazine.
synagun, der manege pine
durh wibe grüezen dolte,
ein tjost ze vorderst holte
uf passilifrier.
daz ors was sneller denne ein tier.
ein grave uz ernaldes lant
gyffleyz was der genant
die tjost von dem künege nam
als ez in beden wol gezam.
do synagun kom mit scharn
gein dem markyse gevarn,
bi der zweir schar houbtman
wart so mit riterschaft getan,
des got sol danken und diu wip.
manec hochgemüetic lip
und doch niht vor jamer vri,
die riten synagune bi,
die rehten jamers tag erkurn
do si herren und mage verlurn.
daz selbe ouch dise klageten;
davon si bejageten
ze beder sit noch vlüste mer
und aber niuwe herzeser
von den die ez tuon getorsten.
man hort uz manegen forsten
den walt da sere krachen.
die sper kunden machen,
die waeren nütze da gewesen.
si mugen aber sus vil baz genesen
da si die schefte schiften drin:
soltens in dem puneize sin,
ir wurde minner von in geworht.
manec riter unervorht
uz sehs künege landen
sich bewarten da vor schanden.
synaguns geselleschaft
von manegem vürsten hete kraft,
der die vlust an sime herzen kos
und ouch sich selben nu verlos.
da tet vil scharpfer rache schin
daz her uz naroclyn
umbe ir herren den künec tampaste;
und daz her uz falturmie,
daz turpiun brahte dar,
wol streit in synagunes schar.
wol rachen fausabren alda
die vürsten uz alamansura,
den terramers swester sun.
da getorste ein her wol rache tuon,
des milten turkandes
und des süezen arfiklandes:
von turkanie waren die.
den sehsten künec ich nenne hie,
des her bi synagune ouch reit
und wol gein den getouften streit,
von ingalie poufemeiz:
von dem disiu aventiure weiz
daz sin jugent, die wile er lebte,
ie nach hohem prise strebte.
die getouften muosen kumber doln
und diu zweir slahte lon erholn.
die ir leben dannen brahten,
werdiu wip in lons gedahten:
die aber da namen ir ende,
die vuoren gein der hende
diu des soldes hat gewalt,
der vür allen solt ist gezalt.
diu selbe hant ein voget ist
und ein scherm vür des tievels list.
ine mac niht wol benennen gar
allen den ruof der heiden sunder schar,
waz si kreiierten
so si pungierten.
munschoy wart ouch da niht verdagt.
nu komen manlich und unverzagt
gyburge bruoder alle zehen.
hoher künege nach grozem lehen
reit bi terramers kinden vil,
und eskeliere an der vürsten zil,
und emerale ungezalt.
allerste nu donrete der walt
von lanzen krache und der sper.
da kom in galopeize her
von den zehen künegen jungen
manec storje unbetwungen
von aller zageheite:
hoch muot was ir geleite.
bernart von brubant,
der ie genendic was bekant,
und buove von kumarzi,
die riten einem vanen bi.
fabors von mecha
kom vür durh tjostieren da;
gloriax, malarz und utreiz
kom vor dem grozen puneiz.
die geflorierten künege viere,
iu enmöhte niemen schiere
ir zimierde benennen:
die muose man tiure bekennen.
der starke grave landris
huop den vanen hohe durh sinen pris.
der herzoge bernart
mit grozem poynder ungespart
kerte gein den kinden:
er wolte gisel vinden
vür sinen sun berhtram.
die tjost von fabors er nam,
und greif in in den zoum.
daz ors truoc einen werden soum,
daz bernart zoch an der hant;
in duhte, er hete gaebez pfant
vür sine mage und vür den sun.
waz mugen die sarrazine nu tuon,
si beschutten faborsen?
allez sin florsen
uf helme und uf kursite
wart von des poynders strite
mit swerten gar zerhouwen,
er kouft ez oder ez gaeben vrouwen.
hurta, wie die getouften
borgeten und verkouften
manegen wehsel ane tumbrel.
etslichez wage was so snel,
daz si in sancte nider unz in den tot.
ze beder site si dolten not,
sarrazine und ouch die kristen.
dane kunden niht gevristen
des werden buoven hende
der heiden hoch gebende.
diu kint sint da bestanden
von den die uz banden
gerne losten gibelin,
berhtramen und gaudin,
mit andern ir magen,
die da gevangen lagen.
daz wart versuochet sere.
nu sult ir terramere
danken, daz er e beriet
siniu kint mit wer die niemen schiet
von in mit den swerten.
die selben ouch da gerten
rache um daz in was getan.
arofel der persan
was in uf alitschanz erslagen.
die sine begunden in da klagen
mit den ecken und mit dem done.
ir krie samargone
in manegem poynder wart geschrit.
arofels wart in dem strit
von den sinen manlich gedaht,
der si selbe dicke hete braht
an die viende werdecliche.
uz arofels riche
vil vürsten damit kreften sint:
sin selbes darbten doch diu kint,
want er ir ander vater was.
weder starp noch genas
getriuwer künec nie dehein,
den tages lieht ie überschein.
da wart manec helm versniten
von den die manlichen striten
bi terramers kinden.
sölh suochen und vinden
was da ze beder sit genuoc:
ein poynder stach, der ander sluoc.
turkople wurden ouch des enein,
von in wart manec slehter zein
durh den schuz unz an den phil gezogen:
da begunden snateren die bogen
so die storche inme neste.
do der strit scharpf und veste
was uf dem plane,
poydjus von griffane
da kom mit hers vlüete.
die getouften got behüete!
der ouch künec da ze friende was,
thasme, triande und koukesas
dienden siner hende gar.
sus kom mit krefteclicher schar
terramers tohter sun.
sinen vanen vuorte tedalun,
der burgrave von thasme.
über den walt lingnaloe
der selbe ouch forstmeister was;
er hete den slac an koukesas,
den zehenden an maneger wilden habe.
swaz da goldes wart gebrochen abe
von der grifen vüezen,
daz kund im armuot büezen.
da wart von poydjuses schar
daz velt wol überliuhtet gar
von manegem pfellel tiure:
von sunnen noch uz viure
dorfte groezer blic niht gen.
man moht an sinem her versten
daz er da heime richeit phlac,
want in groze kosten ringe wac,
poydjus. der selbe truoc
an sime libe des genuoc,
daz ich der koste niht tar gesagen:
sus kan min armuot verzagen.
ob ers geruochet, ein richer munt
solt iu diz maere machen kunt,
wie sunder was gezieret,
mit koste al überwieret
daz dach ob sinem harnasch.
ander koste da bi verlasch.
von den vüezen unz an sin houbet,
niemen mirz geloubet,
waz er hete an sinem libe.
ob im von guotem wibe
solh zimierde wart gesant,
ob daz gediende niht sin hant,
het er ir minne künde,
damite warp er sünde,
tet er durh si niht sölhe tat
die man noch vür hohez ellen hat.
poydjus der künec unervorht,
sin helm mit listen was geworht
uz dem steine antraxe.
groz koste ringe wac se,
sin volc hochgemüetic und gogel.
nu seht, ob vunde ein antvogel
ze trinken in dem bodemse,
trünkern gar, daz taet im we.
sus prüeve ich poydjuses her,
daz da kom über daz vünfte mer:
soltens alle ir richeit
han gelegt an ir wappenkleit,
so möhten diu ors si niht getragen.
von friende hoer ich sagen,
swaz man in dem lande
der wazzer bekande,
diu da vliezent von koukasas,
ieslichez gefurrieret was
mit edelen steinen maneger slaht:
eteslicher tagete bi der naht
mit sinem liehte daz er gap.
maneger richeit urhap
hete der künec von griffane,
und guldine muntane
im dienden. stüende so min muot,
ich möht einen loubinen huot
wol gewinnen inme spehtshart,
so der meie waere rehte bewart
mit touwe und mit süezem lufte:
wer jaehe mir des ze gufte?
iht mere daz poydjusen wac,
swenne er grozer koste phlac.
ob sich der walt nu swende
von dem von friende,
von tjost uf dem plane,
und von den von griffane,
des hat ir richeit ere.
in truoc wol vor die lere
groz her daz zuo zim was geschart,
vor aller zageheit bewart.
die gyburge ze oransche vride
gaben, die ruorten hie diu lide.
si duhte, ir strit hete pris
nu gein der kumft des markis.
daz was thesereizes her,
der ie gein schanden was ze wer,
unt dem diu minne nam den lip.
noch solten gerne guotiu wip
mit triuwen ane wenken
siner werdekeit gedenken,
sit daz sin herze nie verdroz,
sin dienest waere gein in so groz,
daz vor andern sinen genozen
was gezilt und gestozen
sin hoher pris so verre vür:
bi siner zit an lobes kür
man jach dem stolzen latriseten
daz er gewünne nie geweten
der im so geziehen möhte
daz gein sinem prise iht töhte.
er verlos ouch wibe hulde
nie mit valschlicher schulde.
durh richeit und ouch sus durh ruom
uz manegem witem herzentuom
und ouch maneger marke
poydjus der starke
manegen vürsten vuorte,
der her die hende ruorte
do si komen in den strit.
des in nu widerwehsel git
bertram und gybert:
die sint noch strites ungewert.
hurta, waz in nu strites kumt!
wie ze beder sit da wart gevrumt
trumzune sprizen in den luft
durh wibe lon oder sus durh guft!
daz taten tjostiure.
weder vert noch hiure,
wil ich der warheite jehen,
sone han ich ninder gesehen
so manegen gezimierten man
so guote riterschaft getan.
warumbe solt ich des verzagen?
ich getarz als wol gesagen,
so si den strit getorsten tuon.
der goldes riche tedalun,
von lingnaloe der forhtier,
vuorte ecidemon daz tier,
des feyrafiz ze wappen pflac:
in poydjus vanen daz lac,
mit grozer koste dar gesniten.
der vane mit hurte kom geriten
in des küenen tedaluns hant.
der warp nach gyburge umbe pfant,
diu sines herren muome was.
ze beder sit wart ufez gras
manec riter da gevellet.
die schar hant sich gesellet
mit hazze zein ander.
swer daz suohte, daz vander,
ein puneiz slac, der ander stich.
nach vivianze wart gerich
von dem kristen her erzeiget,
der nimmer so geveiget
daz sin lop müg ersterben.
swer saelde welle erwerben,
der sol dich eren, vivianz.
vor got du bist lieht und glanz.
wie mich din tot erbarmet,
swie doch nimmer erwarmet
din sele in helleviure!
sölh kumber ist dir tiure,
du sun siner swester,
berhtrams von berbester
und des manlichen gybert.
des wart erklenget manec swert
von ir zweier massenie.
herre und amie
sölhes strites solten lonen,
ob si triuwe kunden schonen,
der da ze beder sit geschach,
als uns diz maere wider jach.
da lac vil sper zebrochen.
da wart ouch wol gerochen
an der selben wile
der clare süeze mile
al nach der heiden herzeser,
den der hohe riche terramer
mit der tjost sluoc uf alischans:
der was muomen sun vivians.
si begiengen an den liuten,
ob si stocke solten riuten,
sine dorften harter houwen niht.
den getouften henden man des giht,
von friende ab den gesten
ir tiuweren phellel glesten
manec swertes ecke alda begoz,
daz bluot über die blicke vloz:
si wurden almeistic rot gevar.
der getouften schur nu kom mit schar,
von ganfassashe aropatin.
swaz junge und alt da mohten sin
durh got und durh der wibe lon
und durh des sun von narbon,
aropatin der hete wol getriten -
mit sölher kraft er kom geriten -
al des marhcraven helfe.
nu müeze in als welfe,
do er ze tüwingen vaht,
gelingen aller siner maht:
so scheidet er dannen ane sige.
alsus ich sin mit wunsche phlige.
ich waene, alsus erget ez doch.
in sinem vanen stuont ein roch:
daz bedute sinen witen grif,
daz im diu erde und diu schif
volleclichen gaben richen zins.
zwischen geon und poynzaclins
diu lant waren dem jungen
dienestlich gar betwungen.
dar zuo sin houbet krone
vor manegem vürsten schone
von arde in ganfassashe truoc:
des het er riter da genuoc.
waz busine vor im erklanc!
wie man vor im uf mit künste swanc
manec rotumbes mit zunel!
da waren ouch floytierre hel.
sin schar, des künec aropatin,
mit koste gefloret muoste sin
mit maneger sunder zierde.
in selben condewierde
sin manlich herze und des gedanc,
daz er nach wibe gruoze ranc:
er vuor ir lone ouch wol gelich.
nu was der alde heimrich
mit siner krefteclichen schar
strites dannoch erlazen gar.
mit aropatine was alda
der künec von scandinavia
und der künec von askalon.
die komen an den von narbon,
des küenen marhcraven vater.
die sine gein dem strite bat er,
als er si e dicke het ermant.
davon wart harnasch zetrant
mit tjost von maneger lanzen.
vil schilde der ganzen
wurden da zervüeret,
manec helm also gerüeret
daz diu swert derdurh klungen.
aropatin den jungen
sus enpfiengen die von narbon,
und den stolzen künec glorion,
und den staeten matribleiz,
mit manegem starkem puneiz.
den von ganfassashe
mahmuten karrasche
mac lihte sin ze verre:
seht ob in daz iht werre.
da streich der alde heimrich
mit swerten den wiserich,
der im dicke was gewerbet.
der alte hete gerbet
sine süne mit sölhen urborn:
sit er ze sune het erkorn
einen andern denne die sine,
des gaben und namen pine
in andern landen siniu kint.
die von ganfassashe sint
in kumber mit der merren kraft
von heimriches geselleschaft.
seht ob der riche aropatin
strites gewert müge sine.
er het ouch da besunder
mit der zal der storje ein wunder.
sin hohez herze in lerte
daz er selbe kerte
immer swa diu herte was.
blanke bluomen und daz grüene gras
wurden rot von siner sla.
daz heruz scandinavia
wol streit, und daz von ascalon.
man horte da manegen kraches don,
swa der groze puneiz ergienc.
swem da schilt ze halse hienc,
der in ze rehte vuorte
durh den stoup unz in die hurte,
schildes ampt er tet sin reht.
uf alischanz dem velde sleht
sölh strit mit swerten geschach,
swaz man von ezzelen ie gesprach,
und ouch von ermenriche,
ir strit wac ungeliche.
ich hoere von witegen dicke sagen
daz er eines tages habe durhslagen
ahtzehen tusent, als einen swamp,
helme. der als manec lamp
gebunden vür in trüege,
ob ers eines tages erslüege,
so waere sin strit genuoc snel,
ob halp beschoren waeren ir vel.
man sol dem strite tuon sin reht:
davon diu maere werdent sleht,
wan urliuge und minne
bedurfen beidiu sinne.
einez hat semfte und leit,
daz ander gar unsemftekeit.
swer wibe lon ze reht erholt,
eteswenne der grozen kumber dolt:
ob denne der minne süeze
sölhen kumber büeze,
swa der site wirt begangen,
da ist der minne solt enphangen.
heimrich der alte vürste
wol was in der getürste
daz er den jungen minne riet.
mit sime rate nie geschiet
von wibe gruoze werder man.
von den sinen wart ez da so getan,
solt ez ein keiser gelten,
sölhe soldier vunde er selten,
die sich gaeben in so starke not,
daz si liten durh in den tot.
da was gemezzen niht der vride.
die sine reswungen wol diu lide
gein maneger krie die man da schrei.
von kizzingen ein turnei
het unhohe alda gewegen:
man muoses dort al anders phlegen
mit den ecken bluotvar.
ze beder sit die helde gar
ane gevaterschaft da sint.
nu was matussaleses kint,
der minne gerende josweiz,
zorse komen. des puneiz
was von maneger storje starc.
beidiu heide unde sarc
wart getret al geliche.
matussales der riche
mit kraft uz sande sinen sun.
von hippipotiticun
ein vürste vuorte sinen vanen:
dar inne sach man einen swanen,
gesniten mit kostlichem vliz.
der swan was anderswa al wiz,
wan snabel unde vüeze rabenvar;
durh daz, matussales was gar
an velle und an hare blanc:
ein moerinne uz jetachranc
josweizen bi im gebar.
der swan ist zweir slahte gevar:
also was ouch josweizes art.
durh daz die selben hervart
josweiz den swanen truoc,
und landes herren mit im genuoc
mit dem wapen was bevangen.
ze halse gehangen
zwelf vürsten sine schilte
truogen durh sine milte,
durh richtuom und durh edelkeit.
selbe vümfte künege er da zuo reit.
josweiz von amatiste,
mit kostlichem liste
was sin schilt, sin helm, sin kursit.
diz maere giht daz gein dem strit
in twunge hohiu minne.
het ich nu die sinne,
daz ich siner clarheit, siner jugent,
siner milte und ander siner tugent
gespraeche ir reht, sit ane var
so stuonden siner zite jar,
daz sin herze was genendic!
sine schar ouch waren unbendic:
ez wart so sere von in gestrebt.
ir deheiner doch bi mir nu lebt,
dem ichz ze liebe kose.
der künec von valpinose
mit den sinen uz der schar da brach.
nach dem künege man do varn sach
von janefuse gorsant.
nach dem künege vuor al zehant
von nouriente rubbual.
nach dem künege vuor do sunder twal
der stolze künec pohereiz
mit krefteclichem puneiz.
der was von ethnise
und warp wol nach prise.
dar nach vuor do josweizes schar,
al die sine mit swerten bar:
sit die tjoste waren von in verlegen,
der sper wolt ir deheiner phlegen.
josweizen müete sere
daz er terramere
gevolget hete, daz sehs schar
vor im gestriten heten gar.
mit zorne er vuor bi sinem vanen:
ob im man sach den tiuwern swanen
blicken wiz so den sne.
er kerte da trohazzabe
ob ehmereize was verladen.
da heten ungevüegen schaden
die stolzen franzoyse
gein tybalde dem araboyse
und gein ehmereize begangen.
rennwart mit siner stangen
sich selben het ergetzet,
daz er dicke was geletzet
maneger wirde in franchriche.
er tet wol dem geliche
daz er der heiden hete haz.
swer im da zorse vor gesaz,
zeinem hufen er den sluoc.
da beleip der heidenschaft genuoc
tot vor rennewartes hant.
er warp niht anders umbe phant:
berhtram was im sippe niht.
rennewarten man dort siht
vor sinen schargenozen.
mit starken slegen grozen
franzoyser wurden ouch niht gespart.
si begunden schrien rennewart,
si wolden vristen gerne ir leben.
daz herzeichen was in gegeben,
do si der marhcrave scharte
und des riches vanen bewarte.
franzoysen wart da kumber kunt.
waerens über pitit punt
mit gemache heim gevarn,
sone waeren si mit so manegen scharn
so ungevuoge niht getrett.
da wart ehmereiz errett,
und sin vater tybalt von chler,
von des stolzen josweizes her.
der soltez ouch billiche tuon:
josweizes basen tohter sun
was der künec ehmereiz.
sines richen mages puneiz
was im da ze staten komen.
da wart gegeben und genomen
donres hurte als diu wolken riz.
nu kom von raabs poydwiz,
der manlich und der hoch gemuot:
der vuorte manegen riter guot.
wir hoeren von sinem ellen jehen,
er wart bi vienden nie gesehen,
erne schiede ouch dannen gepriset.
manec tjost in hete gewiset
da sin volliu hant wart laere.
zeinem forstaere
kür ich ungerne sine hant,
sit der walt so vor im verswant.
man tuot von sinen tjosten kunt,
der swarzwalt und der virgunt
müesen davon oede ligen.
daz liegen solt ich han verswigen,
beginnet etslicher sprechen:
wan lat der selbe brechen
den walt einen andern man?
und habe er verre dort hin dan!
der künic poydwiz von raabs,
weder stapfes noch drabs
kom er gevarn in den strit:
er vuor rehte als man da git
den orsen wunden mit den sporn.
im was uf terrameren zorn,
daz er in nach siben scharn
alreste gein riterschaft hiez varn.
er sprach< het ich nie strit getan,
ich vüere so manegen werden man
uz anderr künege richen,
daz ich billichen
den buhurt solte han erhaben.
man darf mich harte wenic laben
nach maneger quatschiure,
die ich durh aventiure
in dem puneiz solte han genomen.
ich bin ze disem strite komen
so der schur an die halme.>
von pusinen galme
was vor im groz gesnarren.
dane kunde niht geharren
sin vane mit grozem cundewiers
kom gevarn ze treviers
mit ungevüeger hers kraft
beneben an die riterschaft,
damit strite e sere was gekriget
und noch enwederthalp gesiget.
da was versperret niht diu biunt:
da wart der vient und der vriunt
mit volleclicher hurte,
da poydwiz in ruorte,
vaste uf ein ander geschoben
und manec puneiz enzwei gekloben.
da nam von poydwizes druc
al daz her so grozen ruc,
daz die kristen und die heiden gar
gedigen alle zeiner schar,
swaz ir da was ze beder sit,
die wappen truogen ime strit,
swaz man der da wesse,
als ob si in einer presse
zesamne waeren getwungen,
die alten und die jungen,
rich und arme über al.
daz was ein witer notstal,
mit swerten verrigelt,
manec leben wart da übersigelt
mit des todes hantveste.
von strites überleste
da mohte maneger sprechen.
da was slahen unde stechen
und hurteclichez dringen.
si kunden sich baz bringen
zein ander denne ich ez künne sagen.
deheinen haz wil ich dem tragen,
swerz iu baz nu künde.
seht wie des meres ünde
walgen uf und ze tal:
sus vuor der strit über al,
hie uf slihte, dort uf le.
si dolten ach und we,
die mit poydwiz komen in den strit,
driu her den man vil prises git.
daz eine der künec tenabruns
brahte uz liwes nugruns;
des küneges her von rankulat
mit swerten hiew da manegen phat;
und diu riterschaft von azagouc,
daz dritte her, niht rache louc
umb ir herren den künec rubiun.
waz mugen die kristen liute tuon,
sine weren sich al die wile si leben?
got selbe mac in trost wol geben.
poydwiz kom in alze vruo,
ir her nam ab und ninder zuo.
diu kristenheit sich rerte,
diu heidenschaft sich merte
uf alitschanz dem anger.
ob ie her wart swanger,
des möhte ich jehen der heiden schar:
ob einiu die andern niht gebar,
so ist wunder wannen in koeme diu vluot,
diu so groze riterschaft da tuot.
der strit begunde vellen
eteslichem sinen gesellen,
disem den herren, dem den mac.
waz hers ze beder sit da lac,
die von dem strite töuten!
wie si den orsen streuten
mit manegem gezimiertem man!
diu waerens da heime wol erlan:
da sint diu müeden ors vil vro,
der wirfet under sie ein trucken stro.
waz wunder orse da nider sigen!
etslichez wolde uf vürsten ligen,
etslichez uf dem amazur.
poydwiz was nachgebur
da worden der kristenheit;
mit den man e doch vaste streit:
sin strit si dorfte lützel müen.
nu alreste sach manz velt erblüen
mit riterschaft der werden,
als ob gahes uz der erden
wüehs ein krefteclicher walt,
dar uf touwec manecvalt
sunder clare blicke.
breit lanc und dicke
kom diu schar des künec marlanz
von jericop mit zierde glanz
und mit maneger sunder rotte.
do der keiser otte
ze rome truoc die krone,
kom der also schone
gevaren nach siner wihe,
mine volge ich dar zuo lihe
daz ich im gihe des waere genuoc.
avoy wie manegen riter kluoc
der künec marlanz brahte!
niht ze sere er gahte.
in duhte, er hete wol erbiten
der die vaste vor im striten:
wie siz heten überhouwen,
daz wolt er gerne schouwen.
der zimmerman muoz warten
wie er mit den barten
nach der ackes müeze sniden:
daz wolt ouch er niht vermiden.
poydwiz al anders vuor:
er kunde wenic nach der snuor
houwen nach ir marke.
ob der getouften sarke
nu mit starken huofslegen
iht wol getret werden megen?
ja vür war, e daz diu schar
mit ir poynder voldrucke gar,
des künec marlanz von jericop.
sin manheit da gediente lop.
unsamfte ich mac der sunnen
so liehtes blickes gunnen,
also da heten die sine
von ir zimierde schine
ab ir tiuren pfellelmalen.
niht langer wolde twalen
der künec von orkeise,
der bezzerte die reise.
daz was margot von pozzidant,
den man gezimieret vant
eine jumenten riten,
dar uf er wolde striten,
mit iser kovertiur verdact.
uf daz isern was gestract
ein phellel, des ir was ze vil.
der orse muoter man niht wil
so hie ze lande zieren:
wir kunnen diu ors punieren.
margot einen künec dar brahte,
dem daz niht versmahte:
al des her ane ors da was.
der hiez gorhant von ganjas.
si waren aber sneller sus ze vuoz.
die taten inme strite buoz
des lebens manegen kristen man.
niht ander wappen si mohten han:
ir vel was horn in grüenem schin,
die truogen kolben stehelin.
bi dem künege margotte
vuor diu hürnin groziu rotte.
der was geschart zuo marlanz.
diu schar beleip niht langer ganz.
margot der verre komende dar,
er unt die sine punschierten gar,
e si den puneiz vollen triben,
davon daz velt begunde erbiben.
nu kumt dem zwickel hie sin schop,
da der künic marlanz von jericop
mit hurtecliches poynders kraft
sich stacte in die riterschaft,
davon diu swert erklungen.
was e da vil gedrungen,
doch niuwes gedranges pflagen sie,
beide dise unt die.
bi dem künege margot von pozzidant
streit daz her des künec gorhant
mit den stehelinen kolben.
die virste und die wolben
begundens uf die helme legen
mit starken ungevüegen slegen.
ich hete ungerne hiute
sölhe zimmerliute:
ine möht in niht gelonen.
vil krie uz manegen donen
si schriten uz maneger sprache.
nu mac die vart hinz ache
mit eren miden terramer.
al meiste die roemischen vürsten her
sint gein im komen uf alitschanz.
si wolden im künden daz vivianz
und der edele mile in waere erslagen:
wolt er ze rome krone tragen,
so solt er in dar rihten,
wolt er zir dienste phlihten.
von den hürninen schalken
wart mit kolben da gewalken
vil manec werlich riter guot.
wie möht ein berhartshuser huot
harter uf ein ander komen?
des twanc si not: nu wart vernomen
von den kristen liuten über al
sehs herzeichen lut erschal.
ein ir ruof was narbon;
sus hal da der ander don
durh koverunge, brubant;
do was der dritte ruof benant
den franzoysen, rennewart
harte kleine was der zart
der gein in da begangen was;
der vierde ruof was tandarnas;
berbester was der vümfte
gein marlanzes kümfte;
done mohte diu schar des markys
vermiden niht deheinen wis,
sine schrieten munschoye,
in gedrange als ob ein boye
von iser waere umb si gesmit.
da wart mit swerten wol gewit.
die getouften komen kume
mit den ecken so ze rume,
daz si sich samelierten.
die wol geziemierten
ir brücke waren über bluotes vurt,
etslicher uz terramers geburt.
die kristen sint zuo ein ander komen.
waz denne, und hant si schaden genomen?
si suln ouch schaden erzeigen nuo.
da greif mit siner stangen zuo
mit grozen slegen rennewart.
die e sunder waren geschart,
nu bi ein ander vahten:
die krie zesamene si brahten,
und der druc den in brahte poydwiz.
maneger slahte sunder gliz
die kristen müeten dicke:
der heiden pfelle blicke
gein sunnen kunde vlokzen.
der strit begunde tokzen,
als uf dem wage tuot diu gans.
da muose daz velt alitschans
mit bluote betouwen.
den herren und den vrouwen
wart da wol gedienet beiden.
der houbtman al der heiden
nu saz uf brahane.
gein der funtane,
da bi vivianz lac tot,
des endes sich der strit erbot.
nu was diu schar von manegem lant
über daz wazzer larkant,
und die karroschen mit den goten.
nu hete bi der wide geboten
des küenen chanabeus barn,
si solten bi den goten varn,
die dar zuo waren geschaffet.
si wurden des da gaffet:
mahumet und kahun
in mohten kranke helfe tuon,
oder swaz man anderr gote da vant,
ez waere apollo oder tervagant.
owe daz er nu komen sol,
durh den diu sorclichiu dol
und daz angestliche liden
die getouften niht wil miden!
nu mein ich terrameren,
der wol nach herzeseren
den getouften kunde werben.
lat sin: e daz si sterben,
er beginnet ouch schaden von in genemen,
des jamert und dar zuo muoz schemen
sin herze unt des gemüete.
von siner zehenden schar vlüete
möht ich prüevens wol gedagen.
doch müese er manegen zaphen tragen,
der des regens zaher besunder
verschübe: daz waere ein wunder.
sus aht ich den von suntin.
man mohte ietwederhalben sin,
dar zuo vor im und hinden,
vil grozer storje vinden,
mit der sprache ein ander gar unkunt.
da vuor manec sunder munt,
der niht wesse waz der ander sprach,
ob er erge oder güete jach.
owe kristen liute,
guoter wibe getriute
und ir gruoz und ir minne
und die hoeheren gewinne
ich meine die ruowe ane ende
wirt nu von maneger hende
uf iuch gestochen unt geslagen!
swer triuwe hat, der solt iuch klagen.
ir sit durh triuwe in dirre not.
sit man von erste iu striten bot,
daz war gar umb sus gestriten:
ir habt nu rehtes strites erbiten.
hie kumt der von tenabri,
sinen goten nahen bi.
da wart geworfen und geslagen,
als ir mich e hortet sagen,
tusent rotumbes
sleht, ir neheiniu krumbes;
und aht hundert pusinen snar
man horte damit krache gar.
von dem biben und von dem schallen
möhte daz tiefe mer erwallen.
ich mac wol sprechen, swenn ich wil,
von grozer koste zimierde vil
da vuor in terramers schar:
so und sus gevar
maneger slahte kunder
nach al dem merwunder
hetens uf gemachet,
an koste niht verswachet,
nach vogelen und nach tieren.
maneger slahte kreiieren
si brahten mit in in den sturm.
der truoc den visch, der den wurm,
uf ir wappenkleit gesniten.
diu schar mit kreften kom geriten
uf alitschanz dem plane.
al die steine gamane
sint niht so manegen wis gesehen,
so man zimierde muose jehen,
die die minne gernden truogen.
die getouften si vil durhsluogen,
swa nach ez gemachet was.
nune dorfte der künec von tandarnas
und der pover scetis
niht vür gahen durh ir pris:
swen ie sin herze in strit getruoc,
der vunde da strites noch genuoc.
von salemye ektor
vuorte den vanen hohe enbor;
obs die getouften gerten,
daz si in doch mit den swerten
mohten niht erlangen.
mit stehelinen spangen
was der schaft vaste umbeworht.
ektor was unervorht,
der künec von salemye.
terramers krie
begunder rüefen cordes.
owe nu des mordes,
der da geschach ze beder sit,
do der vane kom in den strit,
der brahte den grozen swertklanc.
da was von storjen groz gedranc
gein dem strite durh vür komen,
die doch heten wol vernomen,
swer die schar da braeche,
mit der wide daz raeche
terramers gerihte.
da wart des todes phlihte
in dem strite wol bekant.
ze beder sit si sazten phant
diu nimmer mugen werden quit
vor der urteillichen zit,
da al der werlde wirt ir leben
wider anderstunt gegeben.
da was manec sunder grazen.
swer si kan an gelazen
als ez der riterschefte gezeme,
mit minem urloube der neme
diz maere an sich mit worten,
ime gedrenge und an den orten
oder swa die muotes richen riten,
wie wurde alda von den gestriten
nach wibe lon und umb ir gruoz,
und wie ein puneiz den anderen muoz
nach koverunge werben.
swer nu lieze niht verderben
dirre aventiure maere,
deste holder ich dem waere.
ei gyburc, heilic vrouwe,
din saelde mir die schouwe
noch vüege, daz ich dich gesehe
alda min sele ruowe jehe.
durh dinen pris den süezen
wil ich noch vürbaz grüezen
dich selben und die dich werten
so daz si wol ernerten
ir sele vors tiuvels banden
mit ellenthaften handen.
waz half nu heimriches kint
daz die sibne und ir vater sint
bi ein ander und diu kristen diet?
der groze puneiz si doch schiet,
und der starke krach der pusin;
und daz der tusent muosen sin,
rotumbes, die man da sluoc,
davon erwagete genuoc
larkant daz wazzer und der plan,
als da der werde gawan
an lit marvale lac:
sölhes bibens alitschanz nu pflac.
man sach da wunder gogelen
von tieren und von vogelen
uf manegem helme veste,
boume, zwi und ir este
mit koste geflorieret.
da kom gezimieret
manec sarrazin durh wibe lon
gein der sune von narbon -
der was sneller, der was lazzer -
über larkant daz wazzer.
hurta hurta hurte!
wie da uz manegem vurte
manec sunder storje strebete,
diu niht volleclichen lebete
unz ir der tac braehte die naht!
da kom diu ellenthaftiu maht.
do kerte diu schar groze
gein manegem aneboze
den der touf het überdecket.
der puneiz wart volrecket,
von rabine mit den sporn getriben,
daz die karroschen al eine beliben
und dar uf die gote here.
da vuor mit terramere
der künec von lanzesardin:
der liez die gote ouch eine sin.
daz was der werde kanliun.
dem vater volgete da der sun
michel gerner danne den goten.
der den rin und den roten
vierzehen nach verswalte
und den tam dervon schalte,
dine gaeben so grozer güsse niht
also man terramere giht:
er umbevluot ot al daz her.
noch was diu kristenheit ze wer
so daz man von ir tat
den endes tac ze sprechen hat,
und da zwischen al der jare zal:
so groz wart da der heiden val.
doch von ir überlaste
wart der puneiz so vaste
uf manegem schoenem kastelan
also hurteclich getan,
daz die sehs vanen der kristenheit
ieslicher do besunder reit.
eteslicher kleine gezoc behielt.
harte ungeliche man si spielt
von ein ander mit gedrange.
sus si vuoren lange,
daz da manec getoufter man
ander warte muose han
denne des vanen der im was benant.
wol werte ieslich kristen hant,
swa der sehs vanen dehein
ob im inne strite erschein.
ir krie ouch waren gemeine.
heimrich al eine
mich nu da erbarmet sere,
daz die endelosen ere
so tiuwer sin alter koufte
und anderstunt sich toufte
sin geslehte da in bluote.
wie was im do ze muote,
da siniu kint und kinde kint
und er selbe in sölhen noeten sint,
dar zuo mage unde man?
sin herze muose jamer han.
bi dem jamer was doch ellen.
in selben und sine gesellen
die sine schilde truogen,
diene kunde niht genuogen,
swaz si der heiden valten.
an heimrich dem alten
was von samite ein kasagan;
ein pfellel drunder was getan,
iser und palmat
da zwischen gesteppet und genat;
zwene hantschuohe des selben dran.
ez muose ein collier ouch han,
daz sich gein der kel zesamene vienc.
der slitz unz uf den geren gienc.
smareit und rubin,
daz waren dran diu knepfelin.
vor und hinden druf sin segen
des wolt er im strite phlegen,
gesniten uz einem borten
ein kriuze mit drien orten,
geschaffen so der buochstap
den got den israhelen gap
mit dem lambe bluote
ze schriben durh die huote
an bistal und an übertür.
da muose die rache keren vür,
swa man den selben buochstap vant,
diu den schuldehaften was benant.
wir han mit warheit daz vernumen,
daz kriuze was mit drien drumen,
swie manegez dernach gevieret si,
da der meide sun unsanfte bi
was, unz daz sin mennischeit
durh und den tot dar an erleit.
dem selben kriuze heimrich
ame kasagan ouch truoc gelich
uf einem brunen samit,
do den überlesteclichen strit
im brahte sines sunes sweher.
iuwer iegeslichen hat diu heher
an geschriet ime walde:
also wart ouch dort der alde
durh sinen strit beruofen.
er und die sine schuofen
sölhen rum mit den swerten,
daz da manec storje gerten
balder von in ze keren
denne ir schaden da ze meren.
mit hurte do brahte ein tropel
cernubile von ammirafel.
der selbe künec krone
von rotumbes done
truoc in witem riche.
des kom gein heimriche.
so guoter riterschaft er phlac:
in duhte, er hete in einen sac
al die kristen wol verstricket.
mit den ecken wart verzwicket
des selben küneges zuo komen.
da wart groz swerte klanc vernomen.
do kerte der künic cernubile
gein dem der wiz so der sne
ime strite truoc den bart,
mit der fintalen niht bewart.
heimrich was undern ougen bloz:
diu barbier ez niht umbesloz,
sin helm et hete ein nasebant.
cernubile manec kriuze vant
gesniten uf ir waete,
die mit riterlicher taete
sinen puneiz vor gehielten
und da manec houbet spielten,
daz die zungen in den munden
deheine krie enkunden.
mahumeten liez ers walten:
do kerte gein dem alten
mit sporen getribener hurte
cernubile. der vuorte
uf helme und uf kursit
vil des durh minne git
ir vriunt diu werde vriuntin.
holt er an prise da gewin,
daz geschach im nimer da nach.
siner tohter sun da rach,
den claren vivianzen,
an cernubile, dem glanzen,
der so manege zimierde truoc,
der von narbon den künec sluoc
durh den helm unz uf die zene.
ob ich mich nu darumbe sene,
daz ist ein verre sippez klagen.
die ir leben dannen solten tragen,
ob si nimer strites gegerten
mit lanzen noch mit swerten,
die ze beder sit da dolten not,
si waeren doch alle sider tot.
do der künic cernubile
was tot gevellet uf den kle,
daz wart mit schaden gerochen:
verhouwen und durhstochen
wart von den sinen manec kristen lip,
die da heime klageten werdiu wip.
bernarten von brubant
man noch bi heimriche vant.
bi sinem vater der beleip,
do der groze puneiz die andern treip
von im mit hurte krache.
nu kom vlokzende als ein trache
clyboris von tananarke.
uf des helme was ein barke.
manec ander zimierde sin
gap kostebaeren sunder schin:
durhliuhtic edele steine,
etslicher niht ze kleine,
an gespunnenem golde hiengen,
die gein sunnen blic begiengen,
swenne imz houbt wolde wanken,
als ob im viuwers vanken
vlügen uz dem munde
glüendic ob und unde.
sus kom mit hurte clyboris.
bernart von brubant was gewis,
er braehte im sinen endes tac.
der getouften so vil vor im lac
beide erslagen unde wunt,
solt ich se iu alle machen kunt,
wer da tot wart gevalt,
wie der ander sinen mac da galt,
wie der mit rotte kom gevarn,
wie der ander kunde niht gesparn
weder ors noch den man,
und wer da hohen pris gewan
ime her an allen siten,
solt ich ir sunder striten
bescheidenliche nennen,
so müese ich vil bekennen.
der künec von tananarke dranc
an den von brubant: hin er swanc
ims helmes breiter danne ein hant,
daz ez ufem hersniere erwant.
waere der halsberc niht dublin,
ez müese alda sin ende sin.
bernart zoch uf ein swert
dem waren sine ecke bede wert,
preciosen, daz der künec truoc,
den der keiser karl sluoc.
daz wart genomen ze runzeval;
dannen kom ez also lieht gemal
mit den franzoysen wider.
bernarte wart ez sider,
der manheit wol getorste tuon.
des wart der haropines sun
durh barken und durh helm erslagen.
wibe lons enphaher solten klagen
siner zimierde liehten glast.
der clare junge starke gast
underm orse tot belac.
in die barken gienc der bluotes wac:
swer marnaere drinne waere gewesen,
der möhte unsanfte sin genesen.
der sun des künec oukin,
poydwiz tet ouch wol schin
daz er hete bejagt
hohen pris dicke unverzagt
gein maneger tjoste mit den spern.
der kunde ouch mit dem swerte wern
des todes kiunen von beavoys
und vünf riter kurtoys
franzoyse siner gesellen.
die begunder tot da vellen
under diu ors ufez gras,
da heimrich der junge was.
mit zorne der an in ruorte.
er nam in vür mit hurte
und kert in umbe schiere
gein dem künege grohiere,
durh des rinc vür sin gezelt:
da gap er mit dem tode gelt
umbe den burcgraven kiun.
den rach heimriches sun
billich: er was sin mac.
poydwiz ouch tot belac
der manlichen tjostiure.
durh hohe minne uf aventiure
brahte er dicke sinen lip.
sine mage und groz gemuotiu wip
mohten bi den ziten
in manegen landen witen
sines todes riuwic sin.
von raabs der künec oukin
moht ouch poydwizen klagen,
sinen werden sun, von dem man sagen
muoz durh guot riterschaft.
waz half sin groziu hers kraft,
die im sin vater schuof ze wer,
maneger sunder rotte, über mer?
uz den het er sich erstriten,
daz er in ze verre was entriten.
swer die sinen ie verkos,
der wart eteswenne ouch sigelos.
daz in der scetis ein sluoc,
daz kom davon: daz ors in truoc
durh den rinc der künec grohier.
da was im durh daz tehtier
daz houbtstüedel ab geslagen,
ez mohte des zoumes niht getragen.
des wart er umbe gewant
von des scetises hant,
daz er den rücke kerte
dem der in sterben lerte.
laza klingen! waz da swerte erklanc,
und waz da viuwers uz helmen spranc,
da der vogt von baldac
selbe strites sich bewac!
der getorste und mohte.
lützel iemen daz getohte,
daz er im gaebe gegenstrit.
iedoch an der selben zit
ein riter unders riches vanen
begunde die franzoyse manen,
und sinen vriunt rennewart.
er nam daz ors ungespart
mit den sporen sere,
er rief gein terramere:
< her an mich, alt griser man!
du hast uns schaden vil getan;
ich gibe dir strit, sit du des gers.>
grave milon von nivers
was der manliche man genant.
des richen terramers hant
imz leben uzem verhe sneit.
diu tat was rennewarte leit.
den duhte der schade alze groz
umbe sinen werden schargenoz.
den rach er alsus schiere.
er sluoc werder künege viere,
faburen und samirant,
samuelen und oukidant.
winsterhalp an sines vater schar
nam er des vünften küneges war:
der hiez morende.
von rennwartes hende
wart der selbe ouch tot gevalt.
alsus er milonen galt.
von sinem ungevüegen gelaz
huop sich vor im ein fiaz.
des hers uz falfunde
kert ein teil geime se:
sine mohten langer striten niht.
ir herren halzebier man giht
daz er des tages mit siner schar
alrest der viende naeme war,
daz er des sturmes begunde.
hie der müede, dort der wunde,
entwichen schone iedoch mit wer
hin zir schiffen gein dem mer.
nach den was rennwarte gach.
des marhcraven volc im zogete nach
mit swertslegen unz an den stat,
des er doch ir deheinen bat,
die monschoye schriten.
an den selben ziten
der pfallenzgrave bertram
daz herzeichen wol vernam
in einer sentine,
und sibene der mage sine,
da si gevangen lagen
und grozes kumbers pflagen.
munschoye wart von in bekant.
ir hüetaere warn von nubiant.
munschoye ouch si dort unden
schriten, die gebunden.
do rennewart der starke
kom da diu barke
vome kiele unz an den stat
reichte, und er darin getrat,
er schufte da manegen über bort.
si vluhen unz an des kieles ort,
etsliche unz in die sentin:
da wolten si genesen sin.
er brach die dillen nach in dan,
unz er si gar her vür gewan.
munschoye schriren dise ehte:
er marcte ir stimme rehte,
daz si schriten nach der franze.
manec unsüeze schanze
wart getoppelt da der heidenschaft.
er warf ir vil mit siner kraft
al gewapent in daz mer.
harte kleine half ir wer.
do twanger die von nubiant,
daz si sluzzen uf diu bant,
armisen, isenhalten.
sus kund er zühte walten,
daz er der hüetaere keinen sluoc:
die heten angest doch genuoc.
alda wart ledic gibelin,
bertram und gaudin,
hunas unde sanson.
ir hüetaere enpfiengen lon
da mit daz er den lip in liez.
von arde ein zuht in daz hiez,
sit si ane wer da lagen
und swert noch bogen pflagen.
da beliben die von nubiant.
uz durh die barken ufez lant
dise aht vürsten kerten,
die der heiden schaden merten,
bertram und gerart,
huwes unde witschart,
sanson unde gaudin,
hunas von sanctes und gibelin.
e die gewunnen harnasch,
bi liehter sunnen da verlasch
manegem sarrazine sin lieht.
dise ehte mohten striten niht
e daz in gap strites kleit
der mit der stangen vor in streit.
der sluoc der heiden da genuoc,
manegen der sölh harnasch truoc,
sich möhte ein keiser wapen drin,
swa der in sturme solte sin.
dise ehte vürsten wol geborn,
isenhosen unde sporn,
halsberge, helme und swert,
der heten wel die helde wert.
niht wan orse in gebrast.
rennwart wol schutte sinen ast,
ich meine siner stangen swanc,
der uf helme und uf schilde klanc,
daz man und ors dar under starp.
do der orse da so vil verdarp,
daz widerriet im bertram.
des vürsten rat er sus vernam:
< du solt die riter stozen,
die gewapenden und die blozen,
mit der stangen uf die erden.
laz uns der orse werden
so vil daz wir geriten:
so helfe wir dir striten
ze orse baz dan ze vuoz.>
< des rates ich dir volgen muoz>,
sprach der junge rennewart.
mit stozen was do ungespart
vil der sarrazine.
er dahte< ob ich die mine
ze orse möhte bringen,
die liezen swert erklingen.>
swaz er do riter nider stiez,
der guoten orse er da niht liez,
er zoch se disen ehten dan.
lantgrave von duringen herman
het in ouch lihte ein ors gegeben.
daz kunder wol an sin leben
halt an so grozem strite,
swa der gerende kom bezite.
der rede si nu hie ein ort:
nu hoert ouch wie si striten dort.
essere der emeral
mit zimierde lieht gemal,
ein vürste uz halzebieres her,
der hielt mit rotte alda ze wer
dennoch unbetwungen.
rennewart kom gedrungen,
daz er in möht erlangen.
er stiez in mit der stangen
durh den lip, der wapen truoc,
wol klafter lanc: des was genuoc.
des ors wart do gibelin,
dar uf er manegen sarrazin
verschriet. nu sint dise ehte
uz willehalms geslehte
ze orse und wol bereite.
in den strit gap in geleite
ir nifteln alyzen soldier.
nu ersahen si daz halzebier
vor in als ein eber vaht;
doch was sin ellenthaftiu maht
müede, wand er al den tac
zorse und ze vuoz der strite pflac,
des noch sin pris hat lobes lon.
nu bekant in sanson
bi dem schilte des was doch wenic ganz.
da wart gerochen vivianz
mit den swerten sere,
und daz er terramere
dise ehte gevangen gap.
wan daz des sturmes urhap
des tages von siner hant geschach,
so heten groezer ungemach
dise ehte von im gewunnen.
des strites wart begunnen
an den künec von falfunde:
si taten im, er tet in we.
ey got daz dus verhanctes!
hunas von sanctes
lac von siner hende tot.
von wunden harte groze not
die sibene enpfiengen, swaz der was,
e daz si toten ufez gras
den starken künec gevalten.
ime sweize muosen erkalten
sin werder lip, e der erstarp,
der ie nach sölhem prise warp,
des andern künegen was ze vil.
er stiez so kostbaeriu zil
mit manheit und mit milte,
daz es durh not bevilte
ander künege, sine genoze.
sus starp der schanden bloze
an alle missewende.
man giht daz sine hende
wol getorsten striten und geben.
zuht mit triuwen, al sin leben
al dise werdeclichen site
unz an den tot im wonten mite.
uz sehs hern der er pflac
manec vürste umbe in gestreut lac,
die smorgens zuo zim waren geschart.
gerne het in terramer bewart.
man hort da manege krie.
da ergienc ein temperie,
als wir gemischet nennen.
man moht unsamft erkennen
den getouften bi dem sarrazin.
alitschanz muoz immer saelic sin,
sit ez so manec bluot begoz,
daz uz ir reinem verhe vloz,
die vor got sint genesen.
nu müeze wir teilnünftic wesen
ir marter und ir heilekeit!
wol im der da so gestreit,
daz sin sele signunft enpfienc!
saelecliche ez dem ergienc.
hurta, wie der markis
den beden leben warp da pris,
dises kurzen lebens lobe,
und dem daz uns hohe ist obe!
swa die gezimierten
uf in punierten,
ungezalt valt er se nider.
ez wart ouch rennwarte sider
ein ors, hiez lignmaredi.
daz lief mit laerem satel bi
dem künege oukine.
der mante al die sine;
er sprach< owe wa ist poydwiz,
an dem lac miner vreuden vliz?
hie kumt sin ors, daz er reit,
daz er mit siner hant erstreit
vor dem berge ze agremuntin.>
< ouwe>, sprach er,< sun min,
sol ich dich immer mer gesehen?
dine vriunt, dine viende müezen jehen
daz din hant manegen sig ervaht.
dir was der sig ouch wol geslaht
von mir: ich wart nie sigelos
wan hiute, ob ich dich verlos
gein dem roemischen künege loys.
ob die getouften dinen pris
bekanten, in waere leit
din sterben, ob si sicherheit
kunnen nemen, und ob sie
dine tugent wisten. ich vriesch nie
dinen gelichen uf der erden.
ich muoz ertoetet werden,
ich enversuoche war du sist getan.>
sus kom der klagende grise man
uf den marhcraven gevarn.
der kunde in da vor wol bewarn,
daz er dar nach iht dorfte klagen.
doch wart sin helm also durhslagen
von der oukines hant,
daz man in bluotic dürkel vant,
swer in dar nach wolte sehen.
der marhcrave muose jehen
daz in ein helt da bestuont,
dem elliu wafen waren unkunt
sinem verhe schadehaft.
mit guoter kunst, mit starker kraft
was al sin harnasch geworht.
er was ouch selbe ie unervorht
in manegem sturme erkennet,
sin pris was hoch genennet.
uz der jugent unz in sins alters tage
ranc sin hant nach dem bejage,
mit milte, mit manlicher tat,
davon man lop ze redene hat:
sin lip nie zageheit erschrac.
manegen ellenthaften slac
enphienc von siner werden hant
der vürste uz provenzalen lant.
willelm sich muose wern,
ob er den lip da wolte ernern.
schoyuse wart geswenket
da der schilt was gehenket
bi des helmes snüere stricke.
si waren bediu dicke:
von palmat ein collier,
von stahel ein veste hersenier.
daz half niht al sin herte:
reht als ein swankel gerte
wart ez hin ab gehouwen.
den lip man mohte schouwen
ane houbet ime satel sin.
da viel dem künege oukin
daz houbet und der schilt ze tal,
dar nach der lip über al
underz ors uf die molten.
sus starp der unbescholten.
der künec arestemeiz
und der künec von belestigweiz
und der starke künec haropin
die getorsten wol in sturme sin
do komen mit rotte sunder.
er moht da kiesen wunder,
swerz müezic was ze schouwen.
ir her almeistic vrouwen
mit zimierde santen dar.
der drier künege, ir keines schar
was dennoch an die riter komen;
da hete si larkant von genomen,
manec enger vurt, den si riten;
si komen alreste nu da si striten.
innen des ruowete ouch rennewart.
ob sin besenget junger bart
mit sweize iht waere behangen,
und ob in sine stangen
waere inder swertes slac geschehen?
ja, man mohte an ir wol sehen
daz dran diu steheliniu bant
vonme drume unz an die hant
vaste waren verschroten.
man mohte si vür die toten
wol zeln, die daz taten.
nu was der strit geraten
zeinem also verrem rucke
von der drier künege drucke,
daz sere entweich diu kristenheit.
diu tat was rennewart leit.
der sach den wehsel an der diet:
swa müediu schar uz sturme schiet,
so kom manec anderiu mit kraft.
so vil was der heidenschaft,
daz nie geprüevet wart ir zal.
manec hurte da so lute erhal,
davon daz kristenliche her
begunde müeden an der wer.
ze helfe kom in rennewart.
er kerte hin da gerhart
wol vaht und die mage sin
gein dem starken künege haropin,
dem alten tananarkoys.
zuo des burcraven von beavoys
rotte waren si da komen.
die heten schaden e genomen
an ir herren, der was erslagen;
si getorsten werdeclichen tragen
noch sine baniere.
rennewart si schiere
bekande, und daz des riches vane
von in was entwichen dane
durh dise geruoweten schar dri.
iwan von roems uz normandi
was ders riches vanen truoc.
starc und manlich genuoc
was des herze und al sin lide.
er hete des tages ane vride
durh manege schar gedrungen,
da swert uf im erklungen.
do der rennewarten ersach,
in duhte daz er nie ungemach
des tages in sturme enpfienge,
swie ez dar nach ergienge.
sich koberten die getouften gar,
und namen niuwes schaden war.
do kom der künec von nubiant,
siner süne vierzehen erkant
ze künegen in sundern landen.
die getouften riter wanden
daz da sniten riter uzem luft.
sin bart was grawer danne der tuft,
des alten künec purrel.
gezimiert manec riter snel
geschart mit sinen sünen zuo riten.
si hant noch umben wurf gestriten,
alle die getouften da.
was ir iht mer anderswa,
diene sahen sölhes kumbers niht,
als uns diz maere dannen giht.
des küneges schar von nubiant
was diu hinderst über larkant.
nu ist der schur gar her vür:
got waldes an der siges kür.
purrel der künec riche
was gewapent wunderliche.
sin halsberc einer hiute was,
der har schein grüener denne daz gras
daz stet bi der wisen zune.
der wurm hiez neitune,
da diu hut was ab geschunden:
diu was so hert ervunden
in gelicher art dem adamas.
ein schilt ouch druz gemachet was,
an allen orten veste,
immer ein der beste
der uz der schar kom vienden bi.
smareit und achmardi,
der beider grüene was ein niht
gein der grüene als man dem schilde giht.
ein ander wurm hiez muntunzel,
daruz dem künec purrel
ein helm was erziuget.
diz maere uns niht betriuget:
daz sult ir han vür ungelogen,
reht also die regenbogen
in vier slahte blicke gevar
was des selben wurmes har.
also was sin swarte ouch innen.
dine kunde niht gewinnen
weder schuz noch slac noch stich;
der künec mohte troesten sich
daz er ane wunden
belibe zallen stunden,
swenn er dar under waere.
niht ze dicke, niht ze swaere
waren die selben wurmes hiute.
ez waren spaehe liute,
die worhten sölhe sarwat,
der man uf dem sande wenic hat.
sus kom der künec purrel
mit maneger pusinen hel:
über al daz her schal der doz.
die getouften durh not verdroz
so maneger niuwen starken schar.
sich samelierten aber gar
ir sehs vanen zein ander.
purrels sun alexander
und ein sin sun bargis
und purrel selbe waren gewis,
in waere der sig behalten.
die jungen vor dem alten
alle vierzehene sprancten.
ob werdiu wip des dancten
den die ir leben dan
brahten, daz was guot getan.
dienten si nach minne,
so het ich zir gewinne
unsanfte da gephlihtet.
si wurden des berihtet,
wie man in stürmen dienen muoz
hohe minne und den werden gruoz.
purrel da mohte schouwen
siniu kint verhouwen,
und ander sines heres vil.
diu gebot an sölhem topelspil
kund er wol strichen und legen.
er was mit stichen und mit slegen
uz der jugende unz in sin alter komen:
sperkraches het er vil vernomen.
gein der rehten manheite
sin herze im gap geleite.
swa man des vil von künegen sagt,
da wirt arm mannes tat verdagt.
arme riter solten striten:
ein künec wol möhte biten biten,
unz er vernaeme diu maere,
wie der vurt versichert waere.
der baligans tohter man
purrel ie hohen pris gewan,
swenn er mit dem swerte
strit enpfienc und strites werte.
nu wart er wol innen des,
daz ein sin sun palprimes
gein des riches vanen kumber leit.
der vuorte so tiuweriu wapenkleit,
daz man uz maneger schar
nam siner zimierde war.
purrels ors mit hurt in truoc
dem sune ze helfe, da er sluoc
kyonen von munsurel,
und remonen, des lop was hel,
uz daniu den barun.
sus beschutter sinen sun.
da lac ouch tot von siner hant
der werde uz purdel girant.
von poytouwe anshelm lac da tot.
des vater leit die selben not:
der hiez huc von lunzel.
die vünfte sluoc da purrel.
noch groezer schade von im geschach.
den künec von nubiant man sach
eine straze houwen durh daz wal.
der getouften viel so vil ze tal,
daz witer rum umb in wart.
in den rinc spranc rennewart,
daz er die stangen möht erbürn:
man begunde ouch sine sla da spürn.
do reit der künec purrel
starc küene und snel
ein ors, gewapent uf den huof,
daz dicke hurteclichen schuof
sinen willen swenners gerte.
rennewart in werte
noch mer denn er im schuldic was.
gein dem schilte grüener dann ein gras
diu stange hohe wart erzogen
der helm gelichte dem regenbogen:
da wart ungesmeichet
helm und schilt erreichet
mit einem also starken swanc,
daz diu stange gar zerspranc.
ob der trumzun swaere
uf in den luft iht waere?
ja! do er sich nider liez,
durh den helm er einen riter stiez.
purrele erkracheten gar diu lit.
kiun von munleun der smit
mit vlize worhte die stangen,
doch zebrasten gar ir spangen.
wan daz harnasch würmin,
der künec purrel müeste sin
von dem slage gar zerstoben:
sine vriunt diu wapen mohten loben.
seht ob er druf iht dolte not:
des einen slagez daz ors lac tot,
und der künec lac unversunnen.
schiere kom gerunnen
uz munde, uz oren und uz nasen
daz machet al rot den grüenen wasen.
mit der viuste rennwart do streit
swaz purrels hers im gereit.
mit der viuste vaht er vürbaz,
sins edelen swertes er vergaz
in der scheiden an der siten.
irn gesahet nie viuste striten
manlicher denne daz sin.
zuo zim hurte gibelin
uf dem orse daz essere
ime sturme was genomen e.
der bat in zucken daz swert.
der bet er schier was gewert.
hurta, wie daz versuochet wart!
vor sinen ecken ungespart
beleip do harnasch und man.
swelher im da niht entran,
des leben muoste sin ein pfant.
er warf ez umbe in der hant,
er lobt im valze und ecken sin,
er sprach< diu starke stange min
was mir ein teil ze swaere:
du bist liht und doch stritbaere.>
obem künege purrel geschach
ze beder sit groz ungemach,
den kristen und den heiden.
da ergienc von in beiden
hurteclichez kriegen.
si liezen gere vliegen
mit anderem ir geschoze.
von getouften bluotes vloze
und von den werden toten
daz velt begunde roten.
purrels her reit ane sper,
wan die durh der minne ger
da wol gezimieret riten.
etslicher hat noch da gebiten,
wie sin vrouwe künne lonen.
irne kunde niht geschonen
rennwart, dem ouch nach minne
stuonden siner vreuden sinne.
purrel der grise künec alt
wart dan getragen mit gewalt
ze vuoz von den sinen.
si liezen da wil schinen
daz si waren unverzagt.
uf sime schilte, ist uns gesagt,
truoc in manec riter wunt
anz mer uf einen tragamunt
verre über eine heide.
si sahen an im leide.
der riche ellende
hete damit siner hende
sinem alter pris errungen.
die vierzehen jungen,
des küneges von nubiant,
ir neve sinagun do vant
vil nach umbe gekeret.
si waren also verseret:
waer er mit siner müeden schar
uf sinem orse trachenvar
in niht ze helfe zuo geriten,
si heten franzoyse überstriten.
do sach der riche terramer
an sinen magen herzeser.
der begunde al die sinen manen.
wol truoc des admirates vanen
von salenie ektor.
poydjus sach e da vor
daz halzebier was erslagen;
daz begunder terramere sagen,
der mer noch schaden da vernam.
rennwart sluoc golliam,
den künec von belestigweiz.
manegen hurteclichen puneiz
rennwart da vor gestuont.
von im wart gyboez ouch wunt,
der werde burcrave uz chler.
da entweich tybalt und al des her.
von karchassun trohazzabe
gevlohen hete wenic e,
der ehmereizes vanen truoc,
unz er resach daz da sluoc
der herzoge bernart
ektorn, der ie bewart
was vor aller zageheit.
des wart diu schumpfentiure breit,
do der vane da nider lac,
den der vogt von baldac
bevalh dem künege ektor.
des riches vane swebt enbor!
als tet der vane von brubant,
den landris vuorte an der hant;
hoch was der provenzale vane,
da der stern von golde ane
lac der richeit gelich;
sinem vanen, des alten heimrich,
und dem vanen von tandarnas,
da der scetis under was,
den vünf vanen wol gelanc
gein mangem kumber der si twanc.
bertram und gybert,
der zweir vane manec swert
volgete nach bluotvar.
terramers kinde schar
wart von in umbe gewant.
waz half si heruz manegem lant?
die muosen mit in liden not.
der heiden strites herte tot
was, poydwiz und halzebier.
da vloch manec edel soldier.
swer den keiserlichen namen hat,
den die heiden nennent admirat,
derst ouch vogt ze baldac.
terramer der beider pflac,
er was vogt und admirat.
seht waz man roemischem keiser lat
ze rome an roemischer pfahte.
hoch mit hoher ahte
hat roemisch krone vor uz den strit,
daz ir niht ebenhiuze git:
so scharpf ist roemisch krone ervorht.
swaz anderr krone sint geworht,
die uf getouften houbten sint,
ir aller kraft gein dirre ein wint
ist: sine mugens et niht getuon.
also het der chanabeus sun
hoehe über alle die heidenschaft
beidiu von arde und ouch von kraft,
und diu erbeschaft von baligan
het im gemachet undertan
vil künege dienstliche.
waer er noch als riche,
dennoch hat mer altissimus.
der schuof iz in dem strite alsus:
swaz amazure und eskelir
da waren mit dem von muntespir,
al sine künege und emeral
mit schumpfentiure vonme wal
muosen vlühtic riten
mit vlust an allen siten.
ir saelekeit si merten,
mit den swerten umbe kerten
die kristen al die heidenschaft.
der verren und der nahen kraft -
da vür wil ichz han erkant -
mit der warheit diu gotes hant
des gap die besten stiure.
manlicher schumpfentiure
nie geschach in manegen jaren.
sus wurben die da waren
verdecket mit der toufe,
so der edele vorloufe,
der siner verte niht verzagt
und ungeschütet nach jagt,
swenn er geswimmet durh den wac.
dennoch manec koberunge lac
an der riterschaft der sarrazin.
da tet wol uf der vlühte schin
fabors und kanliun
und ehmereiz, tybalds sun,
daz si wol kobern kunden.
swa si bekumbert vunden
bede ir mage und ir man,
also hulfen si den dan,
des ir riterschaft hat ere.
dannoch hardierten sere
die getouften et mit kalopeiz.
möht ir volleclicher puneiz
uf den wunden orsen sin getan,
so waere da pfandes mer verlan.
hin vloch der admirat
des was et do dehein ander rat
uf sinem orse brahane.
gein der muntane
kerte sines hers genuoc,
des man sit da vil ersluoc;
etliche ouch gein des meres stade.
al gewapent hin zem bade
man manegen vürsten keren sach,
des hant nie questen gebrach.
etliche vluhen ouch inz muor.
manc sidin gezeltsnuor
wart uf der sla enzwei getret.
da wart man und ors gewet
in dem wazzer larkant.
dennoch da manc getouftiu hant
vant vil werlichen strit.
wan swa die lücken waren wit,
da si durh mohten brechen,
slahen unde stechen
was under josweizes vanen,
des hoch gemuoten, der den swanen
truoc in vanen und uf schilte.
der werde künec milte
muose ab dem vurte entwichen,
doch unlasterlichen.
werliche er dicke kerte,
sinen pris er hoch gemerte:
er beschutte manegen sarrazin,
der da beliben müeste sin.
der sehs herzeichen ruof,
die man smorgens den getouften schuof,
wart etswa nu vergezzen,
do mit swerten was gemezzen
diu schunpfentiure so wit, so groz.
man hort da mangen niuwen doz:
swannen ie der man was benant,
also schrei er al zehant
in vürten und uf plane.
gandaluz von schampane
und die sinen schriten provis.
jofreit von salis
ouch siner krie niht vergaz.
iper und arraz
schriten flaeminge:
manges swertes klinge
erklanc so man die krie schrei.
vaste uf der sla nanzei
schriten lahreine.
al über die sarcsteine,
da die geherten lagen,
die ze himele ruowe pflagen,
mit swerten an den vurt gement
wart manc eskelir, der ungewent
was daz er vliehen solte.
der admirat nu dolte
von den roemischen vürsten schande.
sine künege uz mangem lande,
man swuor da bi ir hulde niht,
als uns diz maere dannen giht.
von herren von magen beiden
schiet an urloup manec heiden
von strites überlaste.
vollecliche lanc dri raste
ein kiel anem andern stuont,
urssier, kocken, tragamunt,
die kleinen und die grozen,
mit banieren überstozen.
swa der rotte anker heten grunt,
daz tet ir banier schone kunt.
etsliche namen unkunden rum,
swenne si durh den vrischen pflum
vluhen unz an den salzsê.
swer begreif die barken e,
dern beite sins bruoder niht.
etslichem eskelire man noch giht,
er vragte wenic maere
umbe sinen marnaere.
da muosen künege selbe varn,
wolten si den lip bewarn,
etsliche ane segel uf gezogen.
siner manheit was unbetrogen
al der heiden admirat,
der werliche gekeret hat
vor siner schiffunge an dem mer.
ich sag iu wer da hielt ze wer:
sinagun und ehmereiz,
bruanz und utreiz,
iseret und malatons,
marjadox und malacrons.
e truogen vörhen rotiu mal:
rot wurden vische über al
von dem strite in larkant.
ouch wart der provenzalen lant
von maneger vlühteclichen schar
uf der sla al rot gevar
also der berc tahenmunt.
da vloch manc riter sere wunt,
verhouwen durh sin harnasch.
rennwart kom durh den pfasch
ze vuoz geheistieret her nach,
da er mit manger rotte sach
sinen vater den alten
der jugent gelich halten
mit unverzagetem muote.
meister hildebrands vrou uote
mit triuwen nie gebeite baz,
denn er tet maneger storje naz
mit bluote begozzen.
werlich und unverdrozzen
hielt der vogt von baldac.
hie der stich, dort der slac,
swenne ie der niuwen storje stoz
sich hurteclichen in gesloz,
sus kom daz kristenliche kumen.
ich mags wol jehen uf die vrumen;
ine mac iu von den zagen
an dirre unmuoze niht gesagen.
ich sage et von getürste,
wie der provenzale vürste,
willelm der markys,
und sine helfaere wurben pris.
der kom mit manegem franzoys.
der herzoge uz vermendoys
und der herzoge bernart,
sin bruoder, kom uf der vart
mit heller stimme nach gejagt,
und buove der unverzagt,
der lantgrave uz kumarzi.
dem jagete do alle naeheste bi
des alten heimriches vane.
nu was der heidenschefte bane
von huofslegen so wit erkant,
daz man si kuntliche vant.
des küneges vane von tandarnas
alrest uz den getouften was
durh den vurt nach den sarrazin.
bertram und gibelin
erhiewen die ersten lücken.
laza naher tücken!
waz man baniere und vanen sach
uf der sla zogen nach!
die sehs vanen der kristenheit,
eteswa gezerret, etswa niht breit,
nu gar durh vürte waren.
irn gevrieschet in manegen jaren
so hert enpfahen, so surez komen,
als ze beder sit da wart vernomen
von terramers tragamunt.
des wart manec riter ungesunt.
der marcrave nu des niht lat,
ern dringe et gein dem admirat:
daz riet sins herzen gebot.
nu sach er kahunen den got
uf eime grifen gemal
als in baligan ze runzeval
gein dem keiser karel truoc:
terrameres schilt genuoc
was dennoch mer geheret.
des wart manec helt verseret,
do der marcrave diu wapen kos,
dar under baligan verlos
den lip, und malprimes, sin sun.
ir werder got kahun
uf ir schilte den grifen reit,
dar under ouch terramer hie streit.
im waren diu wapen wol geslaht,
er erbete ir richeit und ir maht.
volatin mit sporn betwungen
wart da vil swerte erklungen.
vil künege uz der heiden her
waren vor ir admirat ze wer,
etslich sin kint und manec sin mac.
hie vome stiche, dort vonme slac
geschach da vil wunden:
siech wurden die gesunden.
da was diu ruowe strenge.
von maneger hurte enge
wart uf dem witen plane.
terramer uf brahane
mit volleclicher hurte
an den marcraven ruorte.
er sluoc in durh den helm sin
noch serre denne in oukin
da vor hete verhouwen.
man moht ouch da nach schouwen
daz da sere wart zetrant
der halsberc uz jaszerant.
durh den grifen und durh kahun
wunt wart chanabeus sun,
der edele hohe recke.
diu schoyusen ecke
in durh al sin harnasch sneit.
den strit mit hurte underreit
der künec von lanzesardin:
canliun tet da wol schin
daz er sinen vater sach
ungern in sölhem ungemach.
an den kom do rennwart.
des was der bruoder ungespart:
von dem wart canliun erslagen.
sine kunden niht ein ander sagen
von deheiner künde e.
rennwart den künec gibue
unz uf den swertvezzel schriet.
durh al der sarringe niet
er sluoc den künec malakin.
cador muose der vierde sin;
und dem jungen künec tampaste
tet er ouch mit dem tode we.
des vater sluoc ouch vivianz
in dem ersten sturme uf alischanz.
wie diu vluht do geriet?
wie daz kint von sime vater schiet?
wie schiet der vater vonme kint?
seht wie den stoup der starke wint
her und dar zetribe.
wer da schiet von dem libe,
wer da ze ors und ze scheffe entran,
über al ich des niht kan
iuch zeim ende bringen
und die nennen sunderlingen.
wan der admirat wart sere wunt
geleit uf sinen tragamunt,
der niemer schunphentiur enphienc.
hoeret wer mit im uz sturme gienc.
von bailie sinagun,
und bargis, purrels sun,
und des bruoder tenebreiz.
gefurriert was ir sweiz.
an diu schef truoc manc riter guot
geparriert sweiz und bluot:
diu kleider wurden da gesniten.
da wart niht langer do gebiten,
mit vluht ein ende nam der strit.
daz klagete al sine kumenden zit
terramer der werde.
sus schiet von roemischer erde
der da vor dicke uf rome sprach
e daz diu schumpfentiure geschach.
der goldes riche dedalun
und terramers tohter sun,
poydjus von friende,
ieweder siner hende
uf der vluht getruweten so wol;
von ir verhe enphiengen zol
dennoch manec getoufter soldier.
ecidemon daz tier
in poydjuses vanen lac.
do dedalun der vlühte pflac,
er wolte des vanen niht langer pflegen
uf sinen vlühteclichen wegen.
der tiure pfellel von triant,
den tedalun vuorte an der hant,
und der schaft lignaloe,
und daz sper geworht in thasme,
damit enpfienc gandaluz
eine sölhe tjost, daz sines bluotes vluz
den tiuren pfellel gar begoz.
diu tjost was hurtecliche so groz,
davon der schampaneys lac tot.
daz selbe gelt hin wider bot
rennwart der unverzagete
ze vuoz snellichen jagete,
tedalunen er resluoc,
der ime sturme manliche truoc
sines swestersunes vanen.
do begund er poydjusen manen
daz er wider kerte an in.
des entet er niht: daz lert in sin.
rennwart den grozen schaden sach,
der an dem vürsten da geschach,
uz schampane dem gerten,
und wie die sinen merten
ob im den jamer also groz.
wart ie jamer des genoz,
daz muose vil ougen arnen,
und ir herzen sich des warnen,
vil wazzers dar ze lihen,
und der vreuden sich verzihen.
swa so werder tote laege,
wer da lachens pflaege?
ungern ich iemen des da zige.
der marcrave hete den sige
mit grozem schaden errungen
und jamers da betwungen
manec getoufet herze.
der kristenliche smerze
was in sin her geteilet.
vil wunden noch ungeheilet
die sinen vuorten ufez wal.
da heten siuftebaeren schal
die minren und die merren.
het ich einen herren,
vor sime hazze selten vri,
ob ich ime sturme waere da bi
da er sinen lip verlüre,
ob man mich saehe in jamers küre,
des müese ich trügliche jehen:
daz moht alda niht geschehen.
da was gewunnen und verlorn.
etsliche heten vreude erkorn:
so heten die andern jamers hort.
daz was der site hie und dort
an den selben ziten
ime her an allen siten.
swen da leben liez der tot,
swie groz wart anders da des not,
der hete sich selben vunden.
ieslicher sinen kunden
suohte uf dem wal und uf der sla.
so vant der sinen vater da,
so vant der sinen bruoder hie
des pflagen dise und die,
so vant der herre sinen man.
mer vindet der wol suochen kan,
denne der suochens sich bewigt
und durh tracheit stille ligt.
ob nu gar mine sinne
solten sprechen von gewinne,
waz manger richeit da bestuont,
mir waere diu zal dannoch unkunt.
da wurden die armen riche,
die tat dem geliche
daz si nemen wolten
als si billiche solten.
der riche, der arme, dirre und der
vant mer danne nach sins herzen ger.
ine bin niht derz iu sunder zelt,
waz ieslich hant hat gewelt.
bernart von brubant
blies ein horn, daz olifant
an ruolandes munde
nie ze keiner stunde
an deheiner stat so lute erhal.
daz kristen her het uf dem wal
beide vreude und klage.
nu was diu sunne an dem tage
harte sere ze tal gesigen,
manc getouftiu sel hin uf gestigen.
ez begunde et nahen der naht.
wer in die spise hete braht
an manegem ringe schone?
die von samargone!
uz india, von triant
man wunder davon spise vant;
vil spise uz alamansura;
vil spise uz chanach vant man da;
vil spise braht uz suntin;
da muose ouch mer der spise sin
von todjerne und von arabi.
ob roemischer keiser waeren dri,
ieslicher mit sunder her,
die heten vollecliche zer
da vunden uf ir reise:
vil spise uz orkeise,
vil spise uz adramahut.
da wart manec verhouwen hut
mit unkunder spise erschoben.
sölhe herberge kunde ich loben,
swenn ichz gerne taete,
da ich vunde alsölh geraete.
ine mac niht geben sunder namen
ir spise, dem wilden und dem zamen,
und ir trinken maneger slahte
von kostenlicher ahte,
moraz, win, siropel.
kyper und vinepopel
hant so guoter trinken niht gewalt
als si da vunden manecvalt.
geleschet nach der hitze
wart da maneger, daz sin witze
niht gein salomone wac.
da was ir naht und ir tac
ungelich an der arbeit.
etslicher tranc daz gar sin leit
mit liebe nam ein ende.
swaz al der heiden hende
ime sturme heten im getan,
diu klage muost ein ende han.
in duhte er hete si alle erslagen,
und daz alle helde zagen
waeren, wan sin eines herze.
sin selbes wunden smerze
was im reht ein meien tou.
weder der noch dirre in rou,
ez waere sin vater oder sin mac;
ern ruohte wer da tot belac,
ern ruohte ouch wer da lebte.
sus der nach prise strebte.
die die wirtschaft da besazen,
den was almeistic lazen
zer adern oder sus zem verhe.
vant man da rede twerhe,
diu wart smorgens lihte sleht.
da hete der herre und der kneht
so genuoc daz in niht gebrach.
daz was en tiuschen guot gemach:
en franzoys hetens eise.
hie der kurteyse
und dort der ungehofte man,
ieslicher da genuoc gewan
von richeit die si vunden.
etslicher groze wunden
ahte als ein bramen kraz.
die heiden von ir koufschaz
heten vil gegeben ze zolle.
ir werder got apolle,
wolt er zürnen und ir admirat,
des heten dise guoten rat,
swenne si ir hulde enbaeren,
ob si in ir hazze waeren.
mahumet und tervagant,
kahun, swie si waren genant,
al der heidenschefte gote,
uf dem wal die naht wart zir gebote
lützel da gestanden.
in toufbaeren landen
hant si halt noch vil kleinen pris:
in diende ouch wenic der markis.
jesus mit der hoehesten hant
die claren gyburc und daz lant
im des tages in dem sturme gap.
er braht den pris unz in sin grap,
daz er nimmer mer wart sigelos,
sit er uf alitschanz verlos
vivianzen, siner swester kint,
und der mer die noch vor gote sint
die endelosen wile.
siner swester sun mile
wart wol gerochen an dem tage.
maneger zunge sprache klage
da rewurben vil ze klagene
und da heime not ze sagene.
die nie toufes künde
enpfiengen, ist daz sünde,
daz man die sluoc alsam ein vihe?
grozer sünde ich drumbe gihe:
ez ist gar gotes hantgetat,
zwuo und sibenzec sprache, die er hat.
der admirat terramer
mit manegem richem künege her
wolte bringen al die sprache
uf den stuol hinz ache
und dannen ze rome vüeren.
si kundenz anders rüeren
mit den ecken, die daz werten
und uf ir verh so zerten
des nu ir sele sint vil lieht:
sine ahtent uf kumber niht.
smorgens do ez begunde tagen,
an manegen hufen getragen
wart diu reine kristenliche diet,
den ir saelde daz geriet
daz si ime sturme ir lip verlurn.
die hohen si sunder kurn.
der vürste, der grave, der barun,
swer durh heimriches sun
da was belegen ame re,
ir neheines sele wirt nimmer we.
die armen wurden da begraben,
und die edelen uf bare gehaben,
die si ze lande wolten
vüeren. waz si dolten
jamers, do man schouwen
si muose also verhouwen!
swa man sach ir wunden,
die wurden an den stunden
mit balsem gestiuret;
richiu pflaster wol getiuret,
müzzel und zerbenzeri,
aromate und amber was derbi.
swa der pflaster deheinez lac,
da was immer süezer smac.
der balsam lat si vulen niht.
swelhe liche man so besiht,
gebalsemt vleisch hut und bein,
der sint tusent jar al ein,
als ob si laege die ersten naht.
sölh art hat balsemlichiu maht.
die vürsten und ir hohen man
sich bereiten umb ein keren dan
mit gemeinem rate.
si zogeten niht ze drate,
ir tagereise was niht lanc.
etslichen manec wunde twanc
sanfte dan ze riten.
wer solt da langer biten?
si muosen dannen scheiden.
ja lac so vil der heiden
da der sturm was geschehen:
si muosen anderswa besehen
herberge ein lützel dannen baz,
da waere von bluote niht so naz.
der vürste uz provenzalen lant
klagete sere daz er niht vant
sinen vriunt rennewart;
im was leit diu dannenvart.
er sprach< ine han noch niht vernumen
war min zeswiu hant si kumen.
ich mein in der ze beder sit
den pris behielt, do diu zit
kom und der urteilliche tac,
daz ich von im des siges pflac,
und von der hoehsten hende.
alreste min ellende
ist groezer denn ich waere alda
in der stat ze siglimessa
und dannen verkoufet ze thasme.
mir ist hie vor jamer als we.
ei starker lip, clariu jugent,
wil mich din manlichiu tugent
und din süeziu einvaltekeit
und din pris hoch und breit
dir niht dienen lazen,
so bin ich der verwazen.
hat dich der tot von mir getan?
soltu nu niht min dienest han,
und al daz teilen mac min hant?
wan du revaehte mir ditze lant,
du behabtes hie min selbes lip
und gyburge, daz clare wip.
wan din ellen uz erkorn,
min alter vater waere verlorn.
ieslich min helfaere,
wan du, verloren waere,
al mine mage und mine bruoder.
du waere mins kieles ruoder
und der rehte segelwint,
davon al heimriches kint
hant gankert roemische erde.
in also hohem werde
kom nie mannes pris geswebt
bi der diete diu hiute lebt.
du machtes mine mage quit.
du vaehte an der selben zit
uf dem mere und uf dem lande.
min triuwe het des schande,
ob niht min herze kunde klagen
und der munt nach dir von vlüste sagen.
du braeht der franzoyser her
mir ze helfe und in die gotes wer,
die uf der vluht waren gesehen.
ich mac wol dinem ellen jehen
daz alle getouften liute
dich solten klagen hiute
und dich vürbaz klagen al die zit
die got der werlt ze lebene git.
du hast dem toufe pris bejagt.
vil manegiu jar man noch sagt
wie du vaehte uf alitschanz.
mile und vivianz,
duo ich iuch und al min her verlos,
so groze vlust ich da niht kos.
got, hat din erberme kraft,
al die engele in ir geselleschaft
müezen mine vlust erkennen.
diz si min hellebrennen,
daz diu sele min deheine not
vürbaz enpfahe, sit mir tot
des libes vreude ist immer mer.
altissimus, sit sölhiu ser
mir hant gegeben die heiden,
nu bewar mich vor dem scheiden
von dir am urteillichen tage,
und vor der endelosen klage
der du niht pfligest ze wenden.
din erbarme müeze senden
mir so trostlichen trost,
des diu sele uz banden werde erlost.
man mac an mime helme sehen
daz ime sturme ist geschehen
uf mich manc ellenthafter slac:
ouwe daz ich niht tot belac
von des admirates handen!
do der keiser ruolanden
verlos vor marsiljen her,
und olivieren der wol ze wer
was, und der bischof turpiun,
noch ist diu vlust groezer min.
ist mich von kareln uf erborn
daz ich sus vil han verlorn?
der was min herre und niht min mac,
dehein sin sippe an mir lac.
von wem ist mich uf geerbet
daz ich sus bin verderbet?
waz touc mir nu vürsten name?
min totiu vreude, niht diu lame,
ime herzen ist verswunden.
die vremden und die kunden,
von den bin ich guneret,
sit mir sus ist verkeret
al mins hohen muotes kraft.
manec trurec man kumberhaft
hie vreude enpfienc von miner hant,
do ich der provenzalen lant
mit grozen vreuden hie besaz:
ja endorfte ninder vürbaz
der kumberhafte ellende,
niht wan gein miner hende.
miner vlust maht du dich schamen,
der meide kint! in dime namen
was min verh, min habe geveilet.
diu lücke ist ungeheilet,
die mir jamer durhez herze schoz.
stet din tugent vor wanke bloz,
du solt an mir niht wenken
und mine vlust bedenken,
sit entwarf din selbes hant
daz der vriunt vriundinne vant
an dem arme sin durh minne.
reht manliche sinne
dienent uf wiplichen lon.
manegen sperkraches don
han ich gehort umb ein wip,
diu nu leider minen lip
mac dirre vlust ergetzen niht:
min herze iedoch ir minne giht.
wan din helfe und ir trost,
ich waere immer unrelost
vor jamers gebende:
aller künege hende
möhten mit ir richeit
niht erwenden mir min leit.>
do der vluz siner ougen regen
het der zeher so vil gephlegen
daz ir zal was unbekant,
do kam bernart von brubant:
der strafte in und nam in abe
von siner grozen ungehabe.
do der herzoge in trurec sach,
zem marcraven er do sprach:
< du bist niht heimriches sun,
wiltu nach wibes siten tuon.
groz schade bedarf genendekeit.
über al diz her wirt ze breit
der jamer durh dich einen,
wiltu hie selbe weinen
reht als ein kint nach der brust.
süeze vinden, manege sure vlust,
niht anders erbes muge wir han.
du selp sibender starker man,
an den so hoher art ist schin,
wir müezen lande herren sin!
wer liez uns lant und lande hort
ane bluot und swertes ort?
tybaldes lant und des wip
du hast; darumbe manegen lip
noch gein uns wagen sol sin var.
du weist wol, über sehs jar
sprach al der heiden admirat
sine samnunge, diu nu hat
unser verh hie niht gespart.
um dinen vriunt rennwart
mirz herze und diu ougen jamerc sint,
wand er loste ouch mir min kint:
den pfallenzgraven bertram,
und siben vürsten er da nam
in prisun uz isern bant,
alda er si beslozzen vant.
der riche, der arme, ietweder giht,
unser leger si hie enwiht.
wol uf, herbergen von dem wal.
wir sulen an berge und an tal
rennwarten suochen heizen,
und uf schoenem velde erbeizen,
da niht so vil der toten lige.
wir haben mit schaden disen sige
errungen gein der überkraft
an stolzer werden heidenschaft.
nu haben manlichen muot!
nach den geliche denne maneger tuot,
den hie vil kumbers twinget
und ouch mit jamer ringet.
wa ervaht ie vürste din genoz
schunpfentiure also groz?
diu ist sit adames zit
also breit unt also wit
an deheiner stat vor uns geschehen.
wir muosen halt die heiden sehen
uf ir vluht gar unverzagt:
waz ob uns uf dem nachjagt
rennwart ist ab gevangen?
ist ez im sus ergangen,
da engegen hab wir gaebez pfant.
gevangen ist in larkant
der künec von scandinavia,
der wol ze wer hielt alda.
wir han zweinzec oder mer
hoher künege und vürsten her,
der etslicher ist so wert,
des terramer hin wider gert:
gein dem wirt rennwart wol quit.
nu soltu werben - des ist zit -
daz man dir antwurte
die uf velde und in vurte,
uf dem mer und in an den schiffen,
der heiden si begriffen.
ze scherme dime lande
soltu gern alsölher pfande.
gich, dune wellest ir schatzes niht.
ieslich vürste hie wol siht
welh not dich dar zuo twinge.
nu rite an alle ir ringe.
din vater und die bruoder din
sulen mit dir an der rede sin.
wir han ir doch daz merre teil.
nu wis mit andaehte geil!
got hat dich hie wol geeret
und dinen pris gemeret.>
willelm an bernarten sach,
zem herzogen er do sprach:
< got weiz wol waz er hat getan.
nu geloube, manlich wiser man,
ob du sist so gehiure,
dirre sige mir schunpfentiure
hat ervohten in dem herzen min,
sit ich guoter vriunde muoz ane sin,
an den al min vreude lac.
owe tac und ander tac!
ein tac, do mir vivians
wart erslagen uf alischans,
selbe sibende vürste, und al min her,
wan daz ich selbe entreit mit wer.
min bestiu helfe alda beleip.
diu groze vlust mich dar zuo treip
daz ich dine genade suohte,
und maneges der des ruohte
daz er sine triuwe erkante
und in mine helfe ernante.
gestern was min ander tac.
von den beiden ich wol sprechen mac
daz min vreude ist verzinset dran,
swaz der min herze ie gewan.
iedoch stet ez mir also:
ich muoz gebaren als ich vro
si, des ich leider niht enbin.
ez ist des houbtmannes sin,
daz er genendecliche lebe
und sime volke troesten gebe.
du solt mit mir riten
inz her an allen siten.
so nu geherberget wirt,
ich getruwe im wol daz niht verbirt
deheines ringes herre, ern gebe
mir swaz heidenschaft dran lebe.>
si riten und erwurben gar
swaz uz al der heiden schar
der hohen da gevangen was,
daz mans im brahte uf bluomen gras
vür heimriches preimerun:
der behielt se sime sun.
willelm der markis
moht des jehen vür hohen pris:
er het ze sinen handen
swaz uz al der heiden landen
der hohen was gevangen da.
der künec von scandinavia
was wol von siner tugende erkant.
al der heiden sunder lant
behalten heten ninder wip,
diu ie so kürlichen lip
sit even zit gebaere.
daz waren von dem diu maere.
der marcrave nam des sicherheit.
die andern wurden al bereit
beslozzen in isern bant.
ze landes herren ir bekant
warn vünf und zweinzec mit der zal.
do si entwichen von dem wal,
si waren ergriffen an dem mer
bi ir admirates wer.
mit zuht des marcraven munt
sprach< mir ist ein dinc wol kunt
an iu, künec matribleiz,
daz ich die waren sippe weiz
zwischen iu und dem wibe min.
durh si sult ir hie geeret sin
von allen den die ichs mac erbiten.
ir habt mit werdeclichen siten
iuwer zit gelebt so schone,
daz nie houbt under krone
ob küneges herzen wart erkant,
den beiden vor uz waere benant
so manec hochlicher pris.
ich mac iuch loben in allen wis,
zer manheit und zer triuwe,
und zer milte ane riuwe,
und zer staete diu niht wenken kan.
ich künd iu, wol gelobter man,
minen willen, des ich bite;
ich getruwe iu wol, ir sit dermite:
nemt dirre gevangen liute ein teil,
die uf ir eit und uf ir heil
niht wan die rehten warheit sagen,
swaz hie künege lige erslagen,
daz ir die suochet uz dem wal
und rehte nennet über al
beide ir namen und ir lant.
die sol man heben al zehant
schone von der erden,
daz si iht ze teile werden
deheime wolf, deheime raben.
wir sulen si werdeclicher haben
durh die diu von in ist erborn!
swaz gyburge mage ist hie verlorn,
die sol man aromaten,
mit balsem wol beraten,
und baren künecliche,
als ob in sime riche
da heime ieslicher waere tot.>
matribleiz zehant sich bot
ze tal gein sinen vuozen nider.
der wart schiere uf gehaben sider.
do dancte er dem markys
und sprach also, daz al sin pris
mit der tat waere beslozzen
und sin triuwe mit lobe begozzen,
des sin saelde immer blüete
und sin unverswigeniu güete.
matribleiz sprach aber mer:
< unser wer und unser gote her
half niht, wir enmüesen unverholn
die waren schunpfentiure doln.
daz unser vluht ie wart ersehen,
des mac min herze unsanfte jehen.
min werder got kahun wol weiz,
sin dienstman matribleiz
wart zer vluht nie geborn.
ich was ie wol zer wer erkorn,
giht des daz getoufte her.
ich wart ergriffen an der wer
und in larkant gedrungen,
der vluht gar unbetwungen.
min eines rüemen hilfet niht,
sit man mich hie gevangen siht.
het wir uns alle baz gewert,
des waere der heiden mer ernert,
und der admirat so hinnen kumen,
daz im niht prises waere genumen.>
der marcrave tet im kunt
um einen senelichen vunt
den er hete vunden:
< do was überwunden
an dem mer der chanabeus sun,
swer do mit nemen iht wolde tuon,
daz tet wol ieslich kristen hant.
an sime ringe ich stende vant
ein preimerun hoch und wit
gar von blanken samit.
uz der heiden e ein priester
was dar under meister.
ich was durh minen helm versniten:
al teuwende ich drunder kom geriten,
niht durh nemens vare.
ich vant dri und zweinzec bare,
also manegen toten künec da ligen
gekroent. ir namen sint unverswigen:
ze ende ieslicher bare drum
hat ir eppitafium
an breiten tavelen, die sint golt.
ich geloube im wol, er waere in holt,
swer die koste durh si gap.
dar an was ieslich buochstap
mit edelen steinen verwieret,
al die bare wol gezieret.
man list da kuntliche
ir namen und ir riche,
wannen ieslicher was erborn,
und wie er hat den lip verlorn.
mich gerou daz ich dar under was.
iedoch ein teil ich da las,
und vragete den priester maere,
von wem diu koste waere.
des jach er uf den admirat.
min van ez da beschirmet hat:
den hiez ich stozen dervür,
und bat sin pflegen, daz iht verlür
der priester dar unde.
sölh vinden schuof min wunde.
ich sach da manec balsemvaz.
her künec, ich sagez iu umbe daz:
ob wir balsem sulen han,
den sol iu der priester lan,
und dar zuo swaz dar under si:
daz si der pflege von mir nu vri.
nu vüert die toten werden
von der toufbaeren erden,
da man si schone nach ir e
bestate. ich sol iu schaffen e
starke mule die si tragen,
künege die hie sint erslagen;
und liute die der bare pflegen,
uf brücke, in vurte, und an den wegen.
ob irs geruochet und gert,
so sit noch mer von mir gewert.
ir sult hie unbetwungen sin.
sprechet selbe: swaz ist min,
daz sult ir nemen al bereit.
sit ledec iuwerr sicherheit.
her künec, als ich iuch e bat,
nu ritet uf die walstat
und uf die bluotvarwen sla.
swaz ir künege vindet da,
die bringet terramere,
der die grozen überkere
tet ane mine schulde,
des genade und des hulde
ich gerne gediende, getorst ichs biten,
swie er gebüte, wan mit den siten
daz ich den hoehsten got verküre
und daz ich minen touf verlüre
und wider gaebe min clarez wip.
vür war ich liez e manegen lip
verhouwen als ist hie geschehen.
her künec, ir muget im dort wol jehen,
ich ensendes im durh vorhte niht,
swaz man hie toter künege siht,
ich ere dermit et sinen art,
des mir ze kürzwile wart
an minem arm ein süezez teil,
davon ich truric und geil
sit dicke wart, so kom der tac
daz tybalt gein mir strites pflac.
vor dem möht ich hie wol genesen,
swenne ze baldac wolte wesen
bi dem baruc der admirat,
der mich nu hie gesuochet hat.
ich bevilh iuch, künec matribleiz,
dem der der sterne zal weiz
unt der uns gap des manen schin.
dem müezet ir bevolhen sin,
daz er iuch bringe ze gaheviez.
iuwer herze tugende nie verliez.>
der marcrave guot geleite dan
gap dem hoch gelobten man,
und den toten künegen die man vant.
sus rumt er provenzalen lant.
uz dem her sin cundewieren was
ab dem blüeminen gras
von manegem riter sere wunt.
nu wart im gemachet kunt
war er solde keren.
alrest begunde meren
der marcrave die sinen klage.
nu was ez ame dritten tage,
daz der sturm was erliten.
der marcrave mit jamers siten
alrest umben wurf do warf.
< solher site niht bedarf>,
sprach der wise gybert,
< den got hers hat gewert,
daz er troesten solte
...