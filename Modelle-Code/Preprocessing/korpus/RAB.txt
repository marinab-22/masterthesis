...
welt ir in alten maeren
wunder hoeren sagen
von recken lobebaeren,
sô sult ir gerne dar zuo dagen.
von grôzer herverte,
wie der von bern sît sîniu lant erwerte
vor dem künege ermrîche,
daz tuon ich iu bekant.
der wolte gewalticlîche
ertwingen roemisch lant:
bâdouwe garte und berne,
daz wolte er allez einic hân vil gerne.
dem tete er wol gelîche,
als mir ist geseit.
dem herren dietrîche
vrumte er manic starkez leit.
mit roube und mit brande
wuoste er in in eigem sînem lande.
nû sult ir hoeren gerne
von grôzer arebeit,
wie der vogt von berne
sît gerach sîniu leit
an ermrîche dem ungetriuwen.
swaz er ie begie daz kom im sît ze riuwen.
nû hoeret michel wunder
hie singen unde sagen.
sich hebet an besunder
beidiu weinen unde clagen
und jâmer alsô starke,
der geschach ûf roemischer marke.
der künec von roemisch rîche
bestuont wan einec jâr
( daz wizzet sicherlîche)
nâch dirre hervart( daz ist wâr)
in hiunischen landen.
in rouwen sîn man die dâ wârn bestanden.
vür die selben stunde,
als ich vernomen hân,
kom nie ûz sînem munde,
alsô mir ist kunt getân,
guot wort von ermrîche.
swaz ieman tet, er gehabt sich trûreclîche.
mit disen herzenswaeren,
die her dietrîch,
als ich iu wil bewaeren,
truoc vil heimlîch
und vil tougen in sîm muote,
in rouwen harte sîne helde guote.
er lebte mit getwange
naht unde tac,
und treip daz alsô lange,
daz er niht anders enphlac
wan starkez leit und michel sorgen.
alsô quelt er sich âbent unde morgen.
des phlac er alsô verre,
als mir ist geseit,
von berne der herre,
dem was getriulîchen leit
umb den küenen alpharten.
er beweint ouch dicke den starken helmscharten.
allen den winder
er mit leide ranc.
er gehabte sich vil swinder,
grôziu nôt in des betwanc.
im truobten oft sîn ougen.
des nam war vrou helche alsô tougen.
dô sich des niht wolde mâzen
der herre dietrîch
noch sîn weinen lâzen
sô rehte unmaezlîch,
daz begunde merken sêre
vrou helche diu milde und diu hêre.
si trahte in ir muote,
als ich vernomen hân,
diu reine und diu guote
vil dicke sprechen began
< owê, nû hôrte ich harte gerne,
jâ herre, waz wirrt dem vogt von berne,
daz er sô clegelîche
gebâret alle wege?
er treit heinlîche
grôzez leit in sîner phlege.
ich wesse gerne waz im waere.
möht ich, ich geringet im sîn swaere.>
dô sprach gezogenlîche
der marcgrâf rüedegêr
< küniginne rîche,
ich weiz wol sîniu herzen sêr
und allez daz im wirret.
jâ ist sîn vil daz in vreuden irret.>
dô sprach vrou helche drâte
mit zühten alzehant
< her rüedegêr, nû râte,
ûz erwelter wîgant.
wol bedarf ich dîner lêre.
nu ervar vil rehte an dem recken hêre,
ob im in ezeln lande
ieman iht habe getân.
vil gerne ich daz bekande,
wold er ez ieman wizzen lân.>
< owê, jâ ist mir harte swaere
umb den tugenthaften bernaere.>
< ich tuon, vil liebiu vrouwe>
sprach rüedegêr zehant.
< vil wol ich des getrouwe,
mir sage der künec von roemisch lant
sînen kumber volleclîche.
er gebâret, des ich waene, trûreclîche.>
dan gie der marcgrâf rüedegêr
über hof zehant.
gebiten wart dô niemêr,
dô er den bernaere vant,
mit unverzagtem muote
sprach mit zühten rüedegêr der guote
< edel vogt von berne,
ich bin umb sus niht dâher komen.
ich baet dich harte gerne,
wan ich hân daz wol vernomen,
dû ringest mit grôzen sorgen.
ez ist starkez leit in dînem herzen verborgen.
sage mir waz dir werre,
durch die triuwe dîn.
etzel mîn herre
und helche diu vrouwe mîn,
die nimt des michel wunder,
waz daz sî daz dû clagest sô besunder.
alle dîn herzenswaere
ist in mit triuwen leit.
nû sage mir diu maere,
küener recke unverzeit,
daz ichz dien immermêre.>
dô sprach mit zühten von berne der hêre
< wol mac ich in dem herzen
weinen unde clagen
umb mînen grôzen smerzen,
den muoz ich leider eine tragen
und dicke weinen in dem muote.
jâ riuwent mich die edelen helde guote,
die ich in roemisch lande
alle vloren hân.
owê der grôzen schande,
daz ich mich niht gerechen kan
an dem künege ermrîche!
daz riuwet mich vil sêre sicherlîche.>
< darumbe clage nicht sêre>
sprach der marcman,
< vil edeler vürste hêre!
vil wol ich daz vernomen hân
an vroun helchen mîner vrouwen,
man muoz dich schiere in roemisch lande schouwen.>
dô sprach der bernaere
mit zühten alzehant
< mir sint wol kunt diu maere,
daz der künec von hiunisch lant
mir hilfet mîner êren
und tuot daz gerne swie wirz an gekêren.>
< dû solt dich clage mâzen>
sprach der marcman,
< und ouch dîn weinen lâzen.
swaz dir ermrîch hât getân,
daz wirt vil wol gerochen.
ich hân ez umb sus niht gesprochen.>
ûz dem unmuote
den bernaere nam
rüedegêr der guote.
er sprach< darumbe dû dich scham,
und merke daz vil tougen,
ez sol niemen trüebe sehen dîniu ougen.>
dô was ez an daz ende
komen allez an.
si viengen sich bî hende
her dietrîch und der marcman,
si giengen über hof mit gewalde
si sâhn bî etzeln manegen recken balde.
ezele der rîche
vil güetlîchen sprach
ze dem herren dietrîche,
als er in an gesach
< gote willekomen ir beide!
swenn ich iuch sihe sô ist mir niht ze leide.
ir benemet mir mîn swaere>
sprach ezele zehant.
< saelic sî daz maere,
daz ir mir wurdet erkant!
dâ von hân ich hiute wünne.
ir sît mir lieber dann dehein mîn künne.>
< got lâz mich mit gesunde>
sprach her dietrîch
< geleben noch die stunde,
edel künec von hiunisch rîch,
daz ich gedien die hôhen êre.
iuwer triwen vergizze ich nimmer mêre.>
vrou helche diu reine
ûf den palas
( nû merket waz ich meine)
mit ir vrouwen komen was
reht als man ezzen wolde.
man satzte die herren als man solde.
mit hôchvertigem muote
man ob dem tische saz.
ezel der vil guote
des vil selten vergaz,
er trôste den bernaere
< nû vröut iuch, unverzagter recke maere!
wir sulen volle hôchzît
benamen hînte hân.
daz wil ich râten âne strît,
von berne vürste lobesam,
ir sult iuch darzuo rihten,
wir wellen eine hôchzît hînte tihten.
bî vrouwen herrâte
sult ir ligen hînaht.
dar zuo bereit iuch drâte,
sîn ist rehte alsô gedâht.>
dô sprach mit zühten der von berne
< swaz ir und mîn vrouwe welt, daz leiste ich gerne.>
< sô sît hôhes muotes,
künec von roemisch lant.
lîbes unde guotes>
sprach etzele zehant
< verlâze ich iuch nimmermêre.
ich gelige tôt od ir gewinnet wider roemisch êre.
zem allerêrsten meien,
ob ichz geleben sol,
swaz ich hân geheien,
( daz geloubet mir wol)
von silber und von golde,
daz gib ich durch iuwern willen ze solde.
ich wil iu mit gelfe
hundert tûsent man
lâzen ze helfe,
die besten die ich gwinnen kan,
ûf den künic ermrîchen.
er gesiget uns an od er muoz uns entwîchen.>
< ich wil ouch iu niht liegen>
sprach marcgrâf rüedegêr
< noch nieman dâ mit triegen,
von rôme edeler künic hêr.
zwei tûsent helde guote
die vüere ich iu mit unverzagtem muote.>
dô sprach ûz blüender jugende
nuodunc der junge degen
und ouch mit reiner tugende
< driu tûsent recken ûz gewegen
vüer ich iu, vogt von berne:
daz geloubet mir mit rehten triuwen gerne.>
bitrolf der stîraere
sprach gezogenlîch
< hôher bernaere,
sô wil ich iu in roemisch rîch
driu tûsent recken bringen:
dâ mit hilf ich iu roemisch lant ertwingen.>
mir unverzagtem muote
sprach dietleip der helt
< vier tûsent recken guote
die hân ich selbe ûz gewelt,
die lâze ich mit iu rîten.
ich wil ouch selb durch iuwern willen strîten.>
dô sprach gotel der marcman
< herre her dietrîch,
ân helfe wil ich iuch niht lân,
daz geloubet ir mir waerlîch.
zwei tûsent helde maere
die bringe îch iu mit mir, her bernaere.>
dô sprach der recke bloedelîn
< ich wil ouch dâ hin.
versmâht iu niht diu helfe mîn,
enruochet ir wie arm ich bin.
ze velde, ûf allen strâzen
wil ich iu zwelf hundert recken lâzen.>
hornboge von bôlân
sprach zem bernaer
< vünf tûsent recken ich hie hân,
daz sint allez degene maer.
die wil ich> sprach der starke
< iu ze helfe vüern ûf roemisch marke.>
walther der lengesaere
sprach dô al zehant
< dêswâr, her bernaere,
und waeren nâher mîniu lant,
ich braehte iu helde guote.
die hulfen iu mit unverzagtem muote.
doch wil ich daz niht lâzen,
ich welle mit iu dar.
ob ez iu kumt ze mâzen,
so geleiste ich noch wol, daz ist wâr,
aht hundert werder recken.
jâ helfent iu vil gerne die kecken.>
< ich wil nemen niemens solt,
daz wizzet al zehant>
sprach von grôzen ungern îsolt.
< ich hân brâht in hiunisch lant,
als ich iu hie bediute,
niun tûsent man, mâge unde liute.
die füert mit iu gein berne,
herre her dietrîch.
ich hilfe iu waerlîch gerne
ûf den ungetriuwen ermrîch.
wir sulen niht belîben,
wir sulen in ûz al der werlt vertrîben.>
< ich bin ouch ûf der reise>
sprach von lunders helphrîch.
< nû prüeven michel vreise
dem ungetriuwen ermrîch!
wir strîten nâch dem rehte.
ich hân sehs tûsent man, ritter unde cnehte,
die in scharphen strîten
unverzaget sint.
die sulen mit iu rîten,
getriuwer dietmâres kint,
dâ wir ermrîchen vinden:
wir rechen uns an wîben unde an kinden.>
< dâ müezen werden siechen
und bluotigiu velt>
sprach her dietrîch von kriechen.
< wir retten roemischen gelt
mit tiefen verchwunden:
wir tuon den schaden des sêre wirt enphunden.>
îrinc der maere
balde hinvür gie.
er sprach zem bernaere
< wizzet daz ich iuch nie gelie,
sît ich iuch ie bekande.
ich wil iu bringen siben tûsent wîgande.>
norpreht von bruoveninge
sprach< ich bin iu bereit.
mich wegent harte ringe
zehen tûsent recken gemeit
ze vüern iu, vogt von berne.
die helfent iu getriulîch unde gerne.>
dô sprach erwîn von elsentroie
< wol mich, daz ich ie wart!
ich bringe iu mit schoie
zwelf tûsent recken an die vart.
hey, daz sint allez degene
in scharphen strîten küene und bewegene.>
< sol dan diu reise vür sich gên>
sprach her paltram,
< sô wil ich hie niht bestên:
dar zuo alle die ich hân,
die volgent mir von hinne.
ich hân tûsent recken, als ich mich versinne.>
sintram der kecke
zuo dem bernaere sprach
< ich und manic recke
wir wellen iuwern ungemach
rechen mit rehten triuwen.
kum wir an ermrîch, ez muoz in sêre geriuwen.>
astolt von mûtaeren
sprach alsam ein degen
< ich wil daz ouch bewaeren,
daz ich mich ie hân bewegen
lîbes unde guotes,
her dietrîch, durch iuch und bin noch des muotes.
anderthalp tûsent kastelân
mac ich gewinnen wol,
in mînen phlegen ich die hân:
dâ mit ich iu helfen sol
roemisch lant ze retten.
wir suln ermrîchen alsô enphetten,
daz er die herzensêre
lange muoz clagen
unde ouch immermêre
muoz von disen dingen sagen.
ich weiz wol, her bernaere,
kum wir ze strîte, ez werdent setel laere.>
dietmâr von wienen
sprechen dô began
< her von berne, ich wil iu dienen
mit allen den die ich hân.
fünfzehen tûsent helde starke
die vüere ich ûf roemische marke.>
dô sprach von ôstervranken
der herzoge herman
< her dietrîch, welt ir mir danken,
sô wil ich iu bî gestân
mit einlef tûsent mîner recken.
wir sulen ermrîchen alsô wecken,
daz er unz an sîn ende
muoz leit mit jâmer tragen
und winden sîne hende
und wâfen immer mêre clagen.>
< daz sol nieman widersprechen,
mac ich> sprach wolfhart,< sô wil ich mich rechen.>
von beiern her diepolt
sprach als ein helt guot
< vogt von berne, ich bin iu holt.
aht tûsent recken hôchgemuot
die trouwe ich wol gewinnen.
die vüere ich iu mitsamt mir von hinnen.>
dô sprach von gran wolfgêr
< ich belîbe niht underwegen.
zweinzic tûsent recken hêr
die hân ich in mînen phlegen.
hey, daz sint helde maere!
die helfent iu rechen iuwer swaere.>
von sibenbürgen tîbalt,
( bruoder vroun herrât
was der maere helt balt)
er sprach mit zühten an der stat
< künec von roemisch lande,
versmâhent iu niht sehzehn tûsent wîgande,
die vüere ich iu zewâre
ûf roemische marc
ermrîchen ze vâre>
sprach der junge recke starc.
< welt ir mirs getrouwen,
ir müezet mich in iuwerm dienste schouwen.>
rîcholt von ormenîe
ouch mit zühten sprach
< ich und mîner bruoder drîe,
uns sol ze dienste wesen gâch
iu, rîcher künec von rôme.
sît uns wan holt und gebt uns daz ze lône.
wir bringen ûz unser marke
drîzic tûsent man.
die muge wir> sprach der starke
< wol mit guotem vollen hân.
dâ mit diene wir iu, herre,
zwei ganziu jâr nâhen unde verre.>
hinvür trat von salnicke
der herzoge berhtram
< nimmer ich gelicke,
unde ouch alle die ich hân,
man muoz mich> sprach der werde
< in iuwern dienste sehen ûf roemisch erde.>
von kunstenôbel wîckêr
dô niht lenger sweic.
< ist iu liep mîn wer>
dem bernaer er güetlîchen neic,
< des bringet ir mich inne.
zwelf tûsent man vüere ich iu von hinne.>
dô sprach gezogenlîche
der marcgrâf berhtunc
ze dem herren dietrîche
< aller tugende ursprunc
daz bist dû, vogt von berne.
wir sulen dir mit triuwen helfen gerne.
mîn mâc ist vil nâhen
diu schoene herrât.
nû lâ dir daz niht versmâhen,
ob dir mîn helfe ze staten stât,
ich bring dir einlef tûsent recken raeze,
die hiute mîn her etzel wider saeze:
ob sî im vîent waeren,
er müest ûf si sorge hân.
nû merke an mînen maeren>
sprach der unverzagte man,
< jâ sint ez helde staete.
si kunnen ze urliuge wîser raete.>
nû merkt ân missewende,
waz ich gesaget hân.
nû hât diu helfe ein ende,
die dem von bern wolden gestân
ûf den künic ermrîche.
nû hoeret andriu maere sicherlîche.
swaz iu von herten strîten
ie wunders ist geseit,
bî iemannes zîten,
von grôzen herverten breit,
deist ein tou wider ditz maere.
do gewan ein her alrêrste der bernaere,
daz nie her sô starke
kom in roemisch lant.
sich hebet ûf roemisch marke
starker roup unde brant.
vür wâr ich daz bevinde,
dâ geschach leit maneger muoter kinde.
des werde im verteilet,
des schulde ez erste was!
sîn sêl sî ungeheilet!
wand ich an buochen nie gelas
von sô grôzen untriuwen.
des sol ouch mich sîn schade cleine riuwen.
ich meine ermrîche,
von dem manegiu leit
sint komen sicherlîche,
als ich iu ê hân geseit.
des enkalt er sît vil sêre,
er gap darumb den lîp und al sîn êre....
merket ir besunder,
hie hebe ich wider an,
hapt ez niht vür wunder,
nû wil ich iuch wizzen lân
diu rehten maere drâte:
nû nimet her dietrîch vroun herrâte.
in dem wîten palas,
dâ selbe etzel saz,
dâ vil der hôhen recken was
( vürwâr hoeret daz)
und manic werdiu vrouwe,
alrêste ich vreude an dem bernaere schouwe.
michel wart diu hôchzît,
als ich vernomen hân.
sich gesamte ê noch sît
nie sô manic edel man
in hiunischen rîchen.
daz tâten si ze liebe dietrîchen.
vrou helche diu milde
was unmâzen vrô.
tugende si nie bevilde.
si sprach zem künege etzel dô
< nû tuo hiute vürstelîche
durch den unverzagten dietrîche.
dâ bite die recken alle
ûf dem palas wit,
daz si komen mit schalle
ûf den hof in kurzer zît
mit rossen und mit schilten.>
daz tâten si vil gerne durch die milten.
etzel gie balde
dâ er die recken vant.
er bat si mit gewalde
unde ouch güetlîch zehant
daz si sînen willen taeten.
des gewerten in die starken und die staeten.
< ir edelen recken ziere,
nû ruochet alle komen
baltlîchen unde schiere,
als ir habt selbe wol vernomen,
vür den sal mit hôhem muote.
daz diene ich umb iuch mit lîb und mit guote.>
gebiten wart niemêre
dâ von manegem man.
durch des bernaeres êre
balde gâhen man began
ze herberge manneclîche.
da bereiten sich die recken ellensrîche.
dô hiez man balde springen,
als ich vernomen hân,
snelleclîchen bringen
diu ûz erwelten kastelân.
die guoten niuwen schilde
die sande den recken vrou helche diu milde.
die recken vil vermezzen
sâzen ûf diu kastelân.
dâ wart des niht vergezzen,
si zogten vür sich ûf den plân.
vür den palas rîche
kômen mit schall die recken lobelîche.
der buhurt der wart herte
vor dem palas.
manic widergeverte
mit hertem dringen dâ was.
ahî, die buckel rîche
die wurden von den stoezen herticlîche
da zebrochen harte sêre
den recken von ir hant.
nû vernemet noch mêre:
diu hôhen rîchen gewant
wurden gezerret cleine.
man sach den hof geströuwet von gesteine.
ûz den guoten schilden
vielen si ze tal.
vrou helche diu milde
diu hiez dar geben âne zal
diu cleider unverschrôten,
die samît unde manegen phelle rôten.
dirre buhurt werte
vil nâch unz ûf die naht.
swer dâ guotes gerte,
dem gap man es volle maht.
von silber und von golde
hiez vrou helche geben swerz nemen wolde.
der hof vor dem palas
aller lac gestreut.
allez daz dâ indert was,
daz wart mit guote gevreut.
man gap, swer dâ nemen wolde.
daz wolde got, daz ez nû wesen solde!
nû merket vil besunder,
waz ich iu wil sagen.
mich nimt des michel wunder,
war komen sîn bî disen tagen
rehtiu milte und êre.
des ist verphlegen leider al ze sêre.
jêsus von himel rîche,
war tuot nû diu werlt daz guot?
daz man sô lesterlîche
ze allen zîten dâ mit tuot!
vervluochet sî der werlde jugende,
die mit guote solten begên tugende!
getriuwe und êrbaere
was diu werlt bî alten tagen.
ditz ist ein wârez maere,
ir habt ez ofte hoeren sagen.
nû ist diu tugent verswunden,
mit schanden lebt diu werlt bî disen stunden.
nû verwîzet man mir sêre
mîn vluochen und mîn clagen,
daz ich sô gar die êre
hân überlebt bî disen tagen.
ich bite des noch zewâre,
daz wold got, waere ich tôt vor manegem jâre!
ich wil mich clage mâzen,
wand ez vervaeht mich niht,
und al mîn vluochen lâzen.
swaz grôzer schande nû geschiht,
dar ûf ahtet man nû cleine.
nû sîn vür sich verteilet und unreine!...
an mînem altem maere
hebe ich wider an
wie der bernaere
die schoenen vrouwen wolgetân
nam zeinem wîbe.
dar an ich nû staete belîbe.
dô diu naht begunde
zuo sîgen unde gân,
( nû hoeret hie ze stunde)
dô was ez komen dar an,
daz der künic etzel wolde
ezzen gân, als er ze rehte solde.
welt ir nû gerne schouwen,
sô hoeret vil bereit.
manic schoeniu vrouwe
und manic hêrlîchiu meit,
die mit vroun helchen giengen,
bî handen si die edelen ritter viengen.
si stuonden ûf dem palas,
als mir ist geseit,
dâ daz gesidel bereit was
etzeln dem künige gemeit.
gewünschet wart dâ dicke,
dâ gie entwer wunder vil der blicke.
vrou helche diu süeze
nîgen began,
si teilte ir werde grüeze
mit manegem tugenthaften man.
daz tetes den recken allen ze êren.
ir herze kundes manege tugent lêren.
alle die dâ wâren,
die muosten des jehen,
daz si bî ir jâren
nie niht sô schoenez heten gesehen
ûf der erde in allen rîchen
als vrou herrât die vil tugentlîchen.
si was alsô schoene,
als ich vernomen hân,
daz ich si immer kroene
beide vür vrouwen und vür man.
ez wart in hiunisch rîche
mit schoene nie geborn ir gelîche.
etzel der rîche
ûf stuont vor manegem man.
den herren dietrîche
hiez er dô sitzen gân
ze der schoenen herrâte:
er weste wol daz er des willen hâte.
swaz ir bî iemannes tagen
her habt vernomen
od swaz ir ie gehôrtet sagen,
des bin ich an ein ende komen
mit disem einen maere.
nû vernemt wie ich iu daz bewaere.
allez daz mit vreuden was
über al den sal.
in des küneges palas
hôrt man diezen den schal
von jungen und von alden.
sich freuten dâ die blîden zuo den balden.
dâ was michel êre
von maneger hande spil.
nû vernemet mêre,
waz ich iu bescheiden wil:
si sâzen âne swaere.
hie mit wil ich enden daz maere.
ez wart nie schoener hôchzît
bî aller künege tagen
weder ê noch sît,
als wir daz buoch hoeren sagen.
ir leides si vergâzen.
unlange si nâch ezzen dâ sâzen.
in einer kemenâte
ein bette was bereit.
der vrouwen herrâte
volgte manec hêrlîchiu meit:
dô gie mit dietrîche
her rüedegêr und etzel der rîche,
und hildebrant der alde,
wolfhart und elsân,
und hûnolt der balde
und von bôle berhtram.
daz wâren edele recken ze allen stunden,
die wol ir herren aller êren gunden.
ir bette was berihtet,
als ich iu wol bescheiden mac,
vil rîchlîch getihtet.
dar ûfe sicherlîche lac
rîchiu declachen von troyande,
die besten sîdn ûz aller heiden lande.
nû lâze wir diu maere
belîben under wegen.
vor dem bernaere
kniete manic hôher degen.
daz tâten si im ze êren,
si hulfen im mit triwen sîn vreude mêren.
da beleip nieman inne,
als ich vernomen hân,
wan vrou helch diu küneginne,
dâ her dietrîch slâfen solde gân.
mit freuden si sich machten
slâfen: vrou helche des dô lachte.
ir segen güetlîche
si über si dô tete.
vrou helche diu rîche
nam urloup an der stete
ûz der kemenâte.
da beleip her dietrîch bî vroun herrâte.
mit vroelîchem muote
die naht unz an den tac
von berne der guote
dâ vil lieplîchen lac
mit armen umbevangen.
ir leit daz was mit liebe zergangen.
wie lieplîch si dâ lâgen,
dâ waer lanc von ze sagen,
oder wes si phlâgen:
daz wil ich vürbaz verdagen.
ab als ich mich versinne,
zwischen in was lieplîchiu minne.
rehte alsam ein rôse
bran alle zît ir munt.
diu süezen wort lôse
kund si sprechen zaller stunt.
uns saget dick daz maere,
süeziu wort benement grôze swaere.
vrou herrât und her dietrîch
die lâgen unz an den tac
bî einander lieplîch,
als ich iu wol bescheiden mac,
unz an den liehten morgen.
si wâren ze ende komen gar ir sorgen.
als von himele lûhte
der wunneclîche tac,
vroun helchen des bedûhte,
dâ si bî ezelen lac,
owê der grôzen leiden maere!
ir troumte wie ein wilder tracke waere
gevlogen alsô balde
durch ir kemenâten dach,
und nam ir mit gewalde,
daz sî ez mit ir ougen sach,
owê! ir liebe süne beide.
er vuort si hin ûf eine breite heide.
si hete in ir goume,
waz den kinden geschach.
si sach in dem troume,
daz si der grîfe zebrach.
vor leide sî erwahte,
ûz dem slâfe unsanfte sî erschrahte.
der troum der seite ir maere,
als ez ouch sît ergie,
dô si dem bernaere
ir liebiu kint ze helfe lie.
owê der jungen künege hêre!
die gesach si leider lebende nimmermêre.
vrou helche diu gie drâte
mit zühten alzehant
in eine kemenâte,
dâ sî ir juncvrouwen vant.
die wahte si güetlîche.
dâ mite gie diu küneginne rîche,
dâ si bloedelîne
den werden recken sach.
hoeret ûf die triuwe mîne,
wie vrou helche dô sprach
< herre bloedel, küener recke hêre,
nû brinc mir balde den marcgrâven rüedegêre.>
< daz tuon ich willeclîche,
edel vrouwe guot.>
dan gie der recke rîche,
( unverzaget was sîn muot)
und seite diu maere
rüedegêre dem milden sunderbaere.
< stant ûf, wil dû schouwen,
edel rüedegêr,
vrou helchen mîne vrouwen:
diu hât mich gesendet her.
die solt dû balde gesprechen.>
< ir gebot ich nimmer wil zebrechen.>
ûf stuont der hôchgemuote,
an streich er sîniu cleit,
rüedegêr der guote.
im volgten recken gemeit.
si gâhten bî den stunden,
dâ si die tugenthaften helchen funden.
wellet ir nû bîten,
ich wil iuch wizzen lân,
ez was an den zîten
der künic etzel ûf gestân.
mit vroelîchem schalle
die hôhen wârn ze hove komen alle.
vrou helche diu gie drâte
mit ir vrouwen dan
zuo der kemenâte.
dô was her dietrîch ûf gestân.
dô gruozte in minneclîche
vrou helche diu edele und diu rîche.
< genâde, liebiu vrouwe>
sprach her dietrîch.
< triuwe ich an iu schouwe,
ir grüezet güetlîchen mich.
got füege mir die stunde,
daz ich iuch lange sehe mit gesunde!>
< ir habt vreude deste mêre,
und sol ich lange leben,
edel recke hêre,
iu wirt noch von mir gegeben,
des ir iuch gevröut ze allen stunden.
ich hân iuch ze einem vriunde mir ervunden.>
michel wart dô der schal
ûf dem palas.
mit vröuden lebte über al
allez daz dâ indert was.
die küenen helde guote
die bereiten sich mit vroelîchem muote.
dar kômen mit crefte
die recken ûf den plân.
dâ wart mit ritterschefte
der buhurt herte getân.
dâ mit si dienten gerne
dem unverzagten vürsten von berne.
der buhurt werte lange,
wol ûf mitten tac.
si riten mit gedrange,
daz man niht anders dâ phlac.
ze kurzwîlen si gerten,
si riten alle die wîle ez diu ors erwerten.
daz gesidele was bereitet
vür den palas.
man sach dâ nider gebreitet
vil manegen phelle ûf daz gras.
mit vroelîchem muote
gie dort her vrou helche diu guote.
mit maneger hôhen vrouwen
ze wunsche wol gecleit
muoste man des tages schouwen
manege hêrlîche meit.
bî handen si sich viengen,
ie zwô und zwô neben einander giengen.
dâ was vreude und wunne,
des muoste man wol jehen.
ich hoere, der liehten sunne
und ir vil lûterlîchem brehen,
daz sich dem niht gelîche.
ir schîn überliuhtet elliu künicrîche.
neben der sunne schîne
ich gelîchen sol
ûf die triuwe mîne,
daz geloubet mir wol,
die vrouwen hêrlîchen,
die dâ giengen mit vroun helchen der rîchen....
nû lâze wir daz maere
belîben under wegen
und sagen sunderbaere,
wes dâ mêre wart gephlegen.
mit vreuden sî sâzen,
mit liebe sî ir leides vergâzen.
diu hôchzît werte
sehs wochen gar.
swer guotes dâ gerte,
dem gap man daz mit vollen dar.
vrou helche diu reine
diu gap den recken golt und edel gesteine,
die guoten moere schoene
und ouch diu castelân.
ir tugende ich iemer croene,
ich mein die vrouwen wolgetân.
vrou helchen die milden.
si gap den recken diu ors mit den schilden.
alsô disiu hôchzît
ein ende hete genomen,
nû sult ir hoeren âne strît,
wiez an daz ende ist bekomen.
nu vernemt ez alle gerne,
nû bereitet sich der vogt von berne.
ân alle missewende
sult ir daz vernemen.
ez hât nû hie mit ende.
iu mac ze hoeren wol gezemen
ditze starke maere.
nû wil sich heben heim ze lande der bernaere.
nu vernemet endelîche
rehte waz ich sage,
und hoeret al gelîche.
ez geschach an sant jörgen tage,
sô der walt und diu erde
allez ist geblüemt in süezem werde.
dô wâren mit schalle
alle die komen,
die nôtgestalden alle,
als ir ê habt vernomen,
die dem von berne wolden
ûf ermrîchen helfen, als si solden.
diu starke samenunge
ze ezelburc was,
ez jâhen alte und junge
und allez daz dâ indert was,
daz ûf der breiten erde
nie zesamne kom sô manic recke werde.
was daz nicht ein unbilde?
als ich iu sagen mac,
daz breite gevilde
zweier tageweide lanc lac
mit liuten bedecket.
alrêst wirt ermrîch mit leide erwecket.
nû hoeret starkiu maere,
diu ich iu sagen wil,
und merket sunderbaere,
sô künde ich iu des wunders vil
und wil iu daz bescheiden.
nû lât iu ditze maere niht leiden.
dô daz her starke
allez was bereit
in hiunischer marke,
als man mir vür wâr hât geseit,
dô muost man jâmer schouwen,
dô sach man weinen manege werde vrouwen.
ez het etzel der rîche
bî den selben tagen
zwêne süne hêrlîche,
als wir daz buoch hoeren sagen.
vil liep wârn sî im beide,
an in lac sîner vreuden ougenweide.
die jungen künege hêre
die gingen al zehant
mit grôzer herzensêre,
als uns daz maere ist bekant,
vür vroun helchen die guoten.
dô gie si gegen den kinden wol gemuoten.
< gote willekomen ir beide,
vil liebe süne mîn!
mîn blüendiu ougenweide,
daz müezt ir endelîchen sîn,
mîn ôstertac, mîn meie.
swenn ich iuch sihe, waz ich dann vreuden heie!>
si kuste lieplîche
diu kint an ir munt.
die jungen künege rîche
sprâchen an der selben stunt
< genâde, liebiu muoter!
owê, waer nû ieman hie sô guoter,
wir baeten harte gerne>
sprach scharphe der degen,
< wir wolten mit dem von berne
gein roemisch lant after wegen.
wir saehen et harte gerne,
dâ von er heizt, die guoten stat ze berne.
muoter, liebiu vrouwe,
nû bitet den herren mîn,
als ich iu des getrouwe,
ob ez mit hulden muge sîn,
daz er uns der reise günne.
dâ varnt hin unser mâge und unser künne.
die schaffe er uns ze huote
dâ hin ûf den wegen.
die küenen recken guote
die habent uns in ir phlegen
und lâzent uns niht werren.
nû mant umb uns ezeln unsern herren!>
vrou helche trûriclîchen
diu kint ane sach.
zuo den künegen rîchen
si vil güetlîchen sprach
< der bete sult ir iuch mâzen,
liebiu kint, ir sult die reise lâzen.
ez kumt iu niht ze guote,
daz sult ir ûf mir hân.
slehtes ûz dem muote
sô sult ir dise reise lân.
ir muotet kintlîchen.
ez stêt niht wol in roemischen rîchen.
ez wurd mir lîhte ein riuwe
und lieze ich iuch dar>
sprach diu vil getriuwe.
< ich vürhte leider vür wâr
die ermrîches unstaete,
nu belîbt hie heime und volget mîner raete.
swie gerne iuch behuoten
ûf der reise alle zît
die küenen und die guoten,
kumt ez danne in den strît,
owê, sô wirt iwer vergezzen,
sô sît ir tôt> sprach diu vil vermezzen.
< dar umb sult ir niht sorgen,
liebiu muoter mîn.
naht und alle morgen
sô welle wir sicher sîn
bî dem herren dietrîche.
er behüetet uns wol, daz wizzet sicherlîche.>...
hie mit disem maere
kom ezel gegân
und ouch der bernaere,
als ich vür wâr vernomen hân.
ezel vant sicherlîche
sîne liebe süne bêde gelîche.
als diu vrouwe guote
ezeln ane sach,
mit trûrigem muote
diu rîche küneginne sprach.
ir truobten sêre d'ougen.
dô vrâgte si der künic etzel tougen
< mich wundert in dem sinne,
vrouwe wol getân,
edeliu küneginne,
wer hât iu leides iht getân?
jâ müet mich harte sêre
iuwer weinen, küneginne hêre.>
< dâ hât mir ze leide
niemen niht getân.
ezel, dîne süne beide
die wellent des niht rât hân,
si welnt an disen zîten
mit dem her in roemisch lant rîten.
des bitent si dich sêre.
edel künic rîch,
durch dîn selbes êre,
nû wende dû ez heimlîch.
owê, jâ vürhte ich der stunde,
ich gesehe si niemermêre mit gesunde.>
< daz wirt nimmermêr mîn wille
und râtes ouch niht.
offenlîch noch stille,
mit mînem râte ez nimer geschiht.
wes muotet ir tumben beide!
überhebt mich unde iuch grôzer leide!>
dô sprach trûreclîche
orte der junge degen
< ezel, künic rîche,
wir belîben nimmer underwegen.
von diu lâz uns ûz der huote.
dâ vert hin sô manic recke guote,
die ouch dâ wellent schouwen
berne und roemisch lant.
wil dû uns des getrouwen,
wir loben dir daz hie zehant:
sô wir komen hin ze berne,
wir rîten vürbaz niht, wil dû daz sehen gerne.>
< redet drumbe swaz ir wellet,
nimmer ez geschiht.
swaz ir mir vor gezellet,
ich lâze iuch dar benamen niht.
swaz iu dâ geschaehe ze leide,
darumbe stürbe ich, liebe süne beide.>
dô sprach der vogt von berne
< nû lâzet mir diu kint,
sît si sô rehte gerne
der reise sô gar vlîzec sint.
ich gelâze si nimer ûz der huote:
ich schaffe ze in die edelen helde guote,
die si ûf allen strâzen
habent in ir phlegen.
si müezen sich des mâzen>
sprach von berne der degen,
< daz si indert vürder rîten,
swâ ich si lâze daz si mîn dâ bîten.>
ezel der rîche
sprach dô an der stat
ze dem herren dietrîche
< jâ vürhte ich ermrîches rât.
wirt er der kinde inne,
er wendet dar zuo alle sîne sinne,
wie er si verrâte
und in getuo den tôt.>
her dietrîch sprach drâte
< des sol uns nimmer werden nôt.
ich geschaffe in solhe veste,
dar inne si habent ruowe unde reste.>
< nû erlâzet si der reise,
durch got, her dietrîch.
machet mir niht vreise>
sprach ezel der künic rîch.
< gewurre mir iht an den kinden,
darumbe müeste ich immermêre swinden.>
< uns kan niht gewerren>
sprach orte der degen.
< ich getrouwe mînem herren,
er laet uns niht under wegen.
wendet ir uns der reise, künic hêre,
so geseht ir uns vrô nimmermêre.>
mit weinendem munde
vrou helche sprach zehant
güetlîche dâ ze stunde
zem künege von hiunisch lant
< ezel, mîn lieber herre,
dich manent dîniu kint alsô verre:
lâ si albalde rîten,
sît sis niht rât wellent hân!
und besende an disen zîten
beidiu mâge unde man,
und bevilch dû, künic rîche,
diu lieben kint dem herren dietrîche.>
< mir nâhent michel smerze,
daz geseht ir, vrouwe, wol.
mir siuftet sô daz herze,
mir werdent d'ougen dicke vol.
mir nâhent herzensêre,
swiez sich gevüeget> sprach etzel der hêre.
< ir sult iuch des wol borgen>
sprach orte zehant.
< warumbe welt ir sorgen,
edel künec von hiunisch lant?
wir behüeten wol ze wâre,
daz wir den vînden inder komen ze vâre.>
vrou helche tugentlîche
zem bernaere sprach
< sô dir got der rîche,
dû solt dich rihten dar nâch,
des bit ich dich und etzel mîn herre:
ich bevilhe dir mîn liebiu kint alsô verre.
mich muoz alrêste riuwen
diu reise in roemisch lant.
hin ze dînen rehten triuwen>
sprach vrou helche zehant
< antwurte ich dir, bernaere,
die mînen lieben süne, die degen maere.>
< welt ir mirs getrouwen>
sprach her dietrîch,
< mit gesunde sult irs schouwen
schiere wider in hiunisch rîch.
daz habt ûf mînen triuwen,
ir reise sol iuch nimmer geriuwen.>
urloubes dô gerte
her dietrîch zehant.
mit weinen in gewerte
diu küniginne ûz hiunisch lant.
her dietrîch huop sich drâte
dâ er vant die schoenen herrâte.
urloup kurzlîche
nam er an der stunt.
die küneginne rîche
kuste er dicke an den munt:
alsô tet si in hin widere.
sî gesach in leider trûric sidere.
helche diu rîche,
als mir ist geseit,
diu hete heinlîche
ir lieben kinden bereit
zwelf tûsent wîgande,
die si mit ir lieben kinden sande.
die selben küenen recken
wârn helde vil bewegen.
do bevalch si den kecken
die vil unverzagten degen,
ir liebe süne beide.
sît gehôrte si ir an in vil leide.
vrou helche hiez den bernaere
vil balde zuo zir gân.
si sprach< recke maere,
drîzec tûsent recken wil ich dir lân,
die habe von mir ze stiuwer.>
dô dancte ir vil güetlîch der gehiuwer.
mit liehtem golde swaere
hiez vrou helche laden
vümf hundert soumaere.
des hete si vil cleinen schaden,
want si tete ez gerne.
daz gap si ze stiuwer dem von berne.
ez wirt nimmermêre,
als wir hoeren sagen,
von küneginne hêre
sô miltiu vrouwe getragen
als vrou helch diu reine.
ir guot was al der werlde gemeine.
als sich der bernaere
des goldes underwant,
urloup nam der maere
von vroun helchen al zehant
und neic gezogenlîchen
allen disen hôhen vrouwen rîchen.
ez möhte got erbarmen
hie an dirre stunt,
vrou helch umbevie mit armen,
als mir daz buoch ist rehte kunt,
ir liebe süne hêre.
si gesach si leider lebende nimmermêre.
die herren an ir hende
wîste vrou helche dan
des hoves an daz ende.
dâ sâzen si ûf diu kastelân.
dâ muost man jâmer schouwen.
diu kint kustn ir muoter unde ir vrouwen.
dâ hin gein roemisch lande
riten dô diu kint.
die jungen wîgande
wurden dâ erslagen sint.
owê der jaemerlîchen vreise,
diu an in geschach! vervluochet sî diu reise!
der weinenden blicke,
owê, waz der geschach!
vrou helche vil dicke
nâch ir lieben kinden sach.
owê, jâ sagt ir ir herze
umb diu kint allen den smerzen.
ir vil liehten ougen
diu wurden ofte rôt.
den segen si vil tougen
nâch ir lieben kinden bôt.
vür die selben stunde
gesach man nie lachen von ir munde.
etzel der rîche
mit dem here reit
unz hin ze saders sicherlîche,
alsô hât man mir geseit.
dâ was sîn widerkêre:
vür die zît gesach er diu kint nimmermêre.
hin zogte mit gewalde
der herre dietrîch
mit manegem recken balde
durch saders ûf gein isterrîch
ûf eigen sîne marke.
nû hoeret von einem sturme starke.
sich hebt in roemisch lande
nôt und ungemach.
von roube und von brande
grôziu nôt aldâ geschach.
von strîte michel wunder
nû sult ir alrêst hoeren besunder.
als der vogt von berne
was komen in roemisch lant,
dô sâhen in vil gerne
die sînen recken al zehant.
die kômen ouch mit schalle:
in enphiengen wol die lamparten alle.
reinher von meilân
mit hêrlîchen siten,
und von bôle berhtram
die kômen ûz der stat geriten,
als sî enphâhen wolden
ir erbeherrn, als si ze rehte solden.
als reinher von meilân
den bernaer ane sach,
als ein unverzagter man
der ûz erwelte recke sprach
< got willekomen, vogt von berne!
wir sehen iuch mit rehten triuwen gerne.
iuwer kunft in roemisch lant
ist uns ze staten komen:
ze vreuden ist ez uns bekant.
ich enweiz, habt ir diu maere vernomen
von dem künege ermrîche:
der lît mit here ze raben gewalticlîche.>
< des mac wol werden guot rât>
sprach her dietrîch.
< dâ ze raben vor der stat
muoz uns künic ermrîch
in kurzen zîten schouwen
im ze schaden, des wil ich gote getrouwen.>
< daz vüege got der guote!>
sprach her rüedegêr.
< niht anders ich nû muote>
sprach der hôhe recke hêr
< wan daz wir ermrîchen
vor der stat ze rabene bestrîchen.
dâ sule wir an im rechen
manegen ungetriuwen rât.
ich wil niht anders sprechen:
swaz er ungetriuwen hât,
daz müeze got rihten!
vogt von bern, wir suln uns darzuo phlihten,
daz uns ieman vinde
âne wer ûf den wegen.
ermrîchs raete sint swinde:
im wartent ouch die snelle degen,
die ez wol geturren wâgen.
nû hüeten uns vor sînen swinden lâgen.>
hie mit disen maeren
ritens vür sich dan,
als ichz iu wil bewaeren
unde ouch wol bescheiden kan.
gegen bâdowe mit gewalde
zogte von berne der recke balde.
si bewâgen sich der reise,
als ichz vernomen hân.
daz kom sît ze vreise
manegem ermrîches man,
die drumbe tôt gelâgen.
dô gie ez alrêst an ein starkez wâgen....
als der vogt von berne
ze bâdowe was komen,
( nû sult ir hoeren gerne,
des ir ê niht habt vernomen
und ouch von niemen sidere)
dô leite sich daz starke her nidere.
ûf daz hêrlîche velt,
als ich iu wil sagen,
manic wünniclîch gezelt
wart dâ ûf geslagen.
dô leiten sich die geste
mit gewalte ze bâdowe vür die veste.
dô sprach der bernaere
wider sîne man
< der mir sagte nû diu maere,
wem ist diu stat undertân?
daz weste ich harte gerne.>
alsô sprach der werde vogt von berne.
mit zühten sprach an der stunt
der alte hildebrant
< deist under uns niemen kunt,
edel künec von roemisch lant.
wie werden sîn schier inne.
ich ervar ez wol, als ich mich versinne.>
der werde vogt von berne
vür die stat selbe reit.
er wolde ervarn gerne,
als ich iu ê hân geseit,
wer houptman in der stat waere.
daz sagt man schiere dem hôhen recken maere.
er begunde halden nâhen
ûf dem burcgraben.
ûz der stat si daz wol sâhen
si trahten< solde wir dich haben
in unsern phlegen hinne,
wir schieden dich von witzen und von sinne.>
der unverzagte helphrîch
ruofen dô began
einem recken lobelîch,
den sach er an der zinne stân
< heiâ! nû sage, recke guote,
des ich dich vrâge> sprach der hôchgemuote.
< wem wartet disiu veste?
wer ist hie houptman?
vil gerne ich daz weste,
wen hât hie ermrîch verlân?
daz hôrte ich harte gerne,
des vrâget iuch mîn herre von berne.>
dô sprach der degen rienolt
< ir vrâgt irn wizzet wes.
iu ist niemen hie sô holt.
oder waz welt ir des?
wir vürhten iuch vil cleine.
disiu stat dient iu vürbaz seine.
wir haben einen houptman>
sprach rienolt der degen,
< daz sult ir rehte verstân,
er kan wol urliuges phlegen.
der tuot iu noch vil leide.
sînen namen ich iu wol bescheide.
rûmolt ist er genennet
von burgonje lant.
den man vil wol erkennet.
mit ellenthafter hant
hât er bî sînen zîten
wunder getân in manegen herten strîten.>
dô sprach der recke helphrîch
< möhte daz geschehen,
den werden recken lobelîch
den wolde wir gerne sehen.
mir ist wol kunt sîn ellen:
ich und er, wir wâren ê gesellen.>
< den werden recken ziere
den muget ir hiute sehen
vor der stat vil schiere.
swaz uns darumbe mac geschehen,
daz well wir lîden gerne.
wolde uns geben vride der herr von berne,
sô taete wir rîterschaft
noch hiute ûz der stat.
wir sehen wol die grôzen craft,
die der von berne bî im hât.
im wartent helde guote,
die unverzaget sint in ir muote.>
< vride sî iu gebannen>
sprach her dietrîch.
< vor allen mînen mannen
sît âne sorge sicherlîch.
dar umb zwîvelt ir nimêre:
tuot ritterschaft, des habt ir immer êre.>
< sul wir danne riten
ân angest vür die stat?>
dô sprach an den zîten
her dietrîch< daz ist mîn rât.>
dan schiet der vürste maere,
zuo den sînen reit der bernaere.
dar nâch in kurzen zîten,
als mir gesaget ist,
dô sach man dort her rîten
in vil kurzlîcher vrist
mit speren und mit schilten
ûz der stat die küenen und die milten.
manic schoene kastelân
sach man vor der schar,
als ich vür wâr vernommen hân:
ditze maere daz ist wâr.
do bereiten sich engegene,
ahei, die küenen dietrîches degene,
die tjostieren wolden
durch prîs al zehant,
die ouch vil gerne dolden,
dâ von in êre wart bekant.
heyâ, ez wâren helde guote.
jâ nenne ich iu die degene hôchgemuote.
nû hoeret an den maeren,
wie mir ist kunt getân.
daz ein was von bechlaeren
rüedegêr der marcman:
daz ander was von bruovinge
nuodunc, den ouch wac vil ringe
manlîchez ellen:
des was er ein helt.
sol ich iuz allez zellen,
waz der recke ûz erwelt
hât getân bî sînen zîten?
er was ein helt in stürmen unde in strîten.
daz dritte was von lunders
der starke helphrîch.
nû schouwet ditze wunder,
daz sich dâ huop sicherlîch.
ahî, daz vierde was der starke
îsolt ûz hiunischer marke.
ir kastelân verdecket
ze brîse wâren wol.
ûz herzen wart gewecket
manlîchez ellen, als man sol.
ahî, ûf diu ors si sâzen,
den buneiz si ze rehter tjoste mâzen.
mit manlîchem ellen
zogte ouch dort her
rûmolt mit sînen gesellen.
der wâren drîzec oder mêr.
si hielten under helme
ûf dem ringe schône sunder melme.
gedrabet under schilte
ûf des ringes zil
kom rüedegêr der milte,
als ich iu bescheiden wil,
ûf eim brûnvarwen marke.
gegen der tjoste hielt der recke starke.
dô kom mit heldes muote
her gegen im geriten
rûmolt der guote
mit vil manlîchen siten.
ahî, vür wâr ich iu bescheide,
von stat triben si diu ors beide.
si kunden ebene rîten
schône mit dem sper.
ir schenkel ze bêden sîten
die sach man vliegen entwer
sam ez gewünschet waere.
heiles wunschte rüedegêren der bernaere.
si trâfen bêde gelîche
mit ritterlîcher hant.
die recken ellens rîche,
als mir ist rehte bekant,
durch ir helme wende
vertâten si diu sper mit ellens hende,
daz diu drumstücke
ze schivern vlugen entwer.
man sach riechen den rücke
von ir orsen hin unde her.
nît si zesamne hâten,
diu sper si manlîchen vertâten.
ir schilde wâren von rîcher koste
die si vuorten vor ir hant.
wider ûf die tjoste
kômen si beide gerant.
dar triben si mit grimme,
sî stâchen diu sper durch die ringe,
und ouch durch beide schilte,
als ich vernomen hân,
daz die recken milte,
als mir ist rehte kunt getân,
dâ muosten vallen beide.
ir vriunde sâhen in ietwederhalp leide.
doch hete getroffen sêre
der milte marcman
rûmolt den recken hêre.
des muoste er immer schaden hân.
er moht sîn niht gelougen:
im brast daz bluot ûz ze beiden ougen.
si gelâgen durch die êre
von den orsen nider.
ez gemuote si vil sêre
manegen tac dar nâch sider.
von stat truoc man si beide.
dem bernaere geschach an rüedegêren leide.
dar nâch zogten ûf die tjoste
zwên ellenthafte degen,
der wâpen mit rîcher koste
was vil kürlîch gewegen.
ir namen wil ich iu nennen:
si sint des wol wert, daz man si sol erkennen.
von lunders her helphrîch
der eine was genant,
daz ander ein vürste rîch,
geboren von îrlant
was der hôchgemuote:
sigebant sô hiez der helt guote.
daz ich iu nû bescheide,
daz ist diu wârheit:
si wâren starc beide,
von den ich iu hân geseit.
in stürmen unde in strîten
muost man si sêre vürhten ze allen zîten.
gezimiert rîterlîche
wârens beidesant.
si riten sicherlîche
diu besten ors diu man dâ vant.
ahî, si wâren staetes muotes,
vil bewegen lîbes unde guotes.
die recken vil vermezzen
sâzen ûf ir marc.
ez enwart dâ niht vergezzen,
zwei sper unmaezlichen starc
diu vuorten si in ir handen.
mit bewegem muote si zesamne randen.
ir schenkel vlügelingen
ze beiden sîten dar
si liezen dar clingen.
si nâmen vîntlîchen war,
wâ si treffen wolden:
des warten sî, als si ze rehte solden.
diu sper von grôzer crefte
zebrâsten von ir hant.
si wârn an rîterschefte
zwêne recken ûz erkant,
die küensten und die besten:
des jach man in von vriunden und von gesten.
mit bewegem muote
ûf ir helme zehant
die küenen helde guote
heten diu sper schiere verswant.
si riten vîntlîchen,
diu ors muosten von ir stichen wîchen.
manlîches muotes si wielten
hie ûf disem wal.
die dâ den prîs behielten,
daz ist ouch in mîner zal.
lât iu daz maer niht leiden:
die ermrîches muosten sigelôs danne scheiden.
si wurden sô geletzet,
als mir ist kunt getân,
und sô sigelôs gesetzet,
daz si des hoene muosten hân
und schaden immer mêre.
si bejagten dâ harte cleine êre.
hie beleip vor der stat
der herre dietrîch,
als man mir gesaget hât,
untz an den andern morgen sicherlîch.
nû sult ir hoeren gerne,
dô seic daz her ûf gegen berne.
mit vroelîchem muote
daz her mit schalle reit.
von roemisch lant der guote
der was stolz und gemeit.
ir leit daz was verborgen,
si heten ûf die vînde cleine sorgen.
als ze berne komen was
daz her von hiunisch lant,
dô wart geslagen ûf daz gras
manec gezelt al zehant.
vil vreuden sî phlâgen,
mit hôchvart und mit schalle sî lâgen.
schône und hêrlîche
wart ir dâ gephlegen.
si wâren guotes riche,
alle dietrîches degen.
ouch gap er in noch mêre,
er tete an in die vürstenlîchen êre.
des andern morgens, als ez tagte,
dô kom ein bote gerant:
alsô man mir sagte,
den hete friderîch gesant
ze dem herren dietrîche.
der sagte im diu maer von ermrîche.
er kom gegangen schiere
vür den bernaer alzehant.
dô seite der recke ziere
dem edelen künege von roemisch lant
diu starken niuwen maere,
wie grôz daz ermrîches her waere.
als der vogt von berne
den boten an gesach,
nû sult ir hoeren gerne,
wie rehte güetlîche er sprach
< heyâ, nû sage an, helt guote,
daz diene ich umb dich> sprach der hôchgemuote.
< nû sage mir bediute>
sprach her dietrîch,
< wie vil mac haben liute
der ungetriuwe ermrîch?
getar ich im wider rîten?
daz weste ich harte gerne an disen zîten.>
dô sprach mit triuwen alpher
< herre dietrîch,
ez ist allez daz komen mit wer
dem ungetriuwen ermrîch
daz indert lebt ûf der erde.
ich waen her immermêr sô grôzez werde.>
< hâst ab dû daz geahtet,
nû wie vil mac ir sîn?
od ieman getrahtet,
daz sage mir ûf die triuwe dîn.
ez ergê mir swie got welle,
swaz halt man mir der eise vor gezelle.>
alpher der maere
ze dem vogt von berne sprach
< geloubt mir, her bernaere,
groezer her ich nie gesach
bî allen mînen zîten.
ez möht al diu werlt mit sorgen gein im rîten.
nû merket vil besunder>
sprach der küene man,
< ist daz niht ein wunder,
daz ich dâ gesehen hân:
ich sach sîn her gescharte,
niun hundert vanen ûf einiger warte.
dar nâch sach ich rîten
vil manic schare breit.
bî den selben zîten
ahte manic recke gemeit:
eilf hundert tûsent oder mêre
die hât ermrîch: daz wizzet, künic hêre.
maht dû nû der recken
guoten vollen hân,
der starken und der kecken>
sprach der unverzagte man,
< des ist dir nôt waerlîche.
ja vürhte ich, wir entrinnen ermrîche.>
< dû troest uns untroestlîche>
sprach der marcman.
< wir wellen sicherlîche
doch darumbe daz niht lân,
ze vlüste od ze gwinne
welle wir besehen, wer ab dem wale entrinne.
nû sult ouch ir niht bîten
und bereitet iuch dar zuo,
sît ez gêt an ein strîten,
sô râte ich wol waz man tuo.
daz nû ist daz beste,
ir lâzet hinder iu alsô die veste:
ob man dar vlühtic kêre,
daz wir danne haben trôst.
ich vürhte harte sêre,
dâ werdent setel erlôst.
ir sult des wol getrouwen,
dâ werdent liehte helme verhouwen.>
< dû redest niht unrehte>
sprach her dietrîch.
< ir ritter unde ir cnehte,
nû bereit iuch alle gelîch.
ir sult umb nihtiu sorgen.
wir sulen uns von stat heben morgen.>
dô hiez vil balde springen
der vürste lobesan,
des nahtes ze hove bringen
beidiu mâge unde man.
daz tâten si vil drâte.
dô wart der herre dietrîch ze râte
mit vriunden und mit gesten,
mit mâgen und mit man,
mit den aller besten,
die er inder mohte hân.
< nû bit ich iuch> sprach der bernaere,
< daz ir mir râtet, edele recken maere....
disiu sorge ist niht ringe,
dâ wir mit umbe gân.
wie tuo wir disem dinge,
daz râtet> sprach der küene man,
< so ez uns beste kome ze mâzen.
nû sprecht, wâ welle wir diu kint lâzen?>
dô sprach der stîraere,
dietleip der hôchgemuot
< edel bernaere,
ich sage iu rehte waz ir tuot.
wir râten al gelîche,
lât hie ze bern die jungen künege rîche.
dâ sint si wol verborgen
vor aller missetât.
sô durfe wir nicht sorgen
umb si, swie ez uns ergât.
si sint ân angest hinne>
sprach dietleip,< als ich mich versinne.>
dô sprach der vogt von berne
< ez ist ouch alsô guot.
ich wil ez leisten gerne,
diu kint sint hie wol behuot.
wir suln si vil vroelîch vinden.
nû râtet ir, wen lâze ich bî den kinden?>
< daz tuot der iuwern einen,
swelhen sô ir welt,
elsân den vil reinen>
alsô sprach rüedegêr der helt.
< der phligt ir wol mit êren
unze wir zuo in herwider kêren.>
< râtet ir mir daz mit schalle>
sprach her dietrîch,
< sô sendet nâch im alle
und bevelhet im die künege rîch
mit samt mir> sprach der maere.
nâch elsân sande dô der bernaere.
alsô der alte elsân
ze hove komen was,
her dietrîch unde etzeln man
die wârn gesezzen ûf ein gras.
dô si den edelen recken ane sâhen,
do begunden sî in güetlîche enphâhen.
dô sprach der bernaere
ze dem starken elsân
< nû wol mich, recke maere,
daz ich dich sô getriuwen hân.
hiut bevilhe ich dir alle mîn êre,
der ich in dirre werlt sol leben immer mêre.
hiut antwurte ich dir verre
ûf die triuwe dîn>
sprach von bern der herre
< die lieben juncherren mîn,
aller mîner saelden wünne.
si sint mir lieber dann dehein mîn künne.
und gedenke, herre elsân,
wie mir bevolhen sint
vor manegem unverzagtem man
mîner vrouwen helchen kint.
getriuwer recke guoter,
ich bevilhe dir diu kint als got sîn muoter
bevalch sant jôhan,
dô er nam den tôt.
nu behüete, herre elsân,
dich und diu kint vor aller nôt;
und gip mir dîn triwe an disen zîten
daz dû diu kint iht lâzest fur der rîten.
die stige solt dû verdürnen
innen unde vor.
ahte niht ûf ir zürnen,
lâ si nindert komen vür daz tor
ûf stîge noch an strâzen.
oder wirret den kinden iht, sô muost dû mir dîn leben lâzen.
leben lîp und êre
an in beiden stât.
dû solt merken sêre,
mîn wurde nimmermêre rât,
waere niht ir muoter vrou helche mîn vrouwe.
dû sihst wol, swaz ich in roemisch lant gebouwe,
daz kumet von ir helfe
und von ander niemen mêr.
si hât mir mit gelfe
geschicket manegen recken her.
heyâ, und waere niht diu guote,
sô lebte ich iemer mit trûrigem muote.
und habe ûf mînen triuwen phant,
helt elsân,
und waeren dir elliu lant
gewalticlîchen undertân,
geschiht mir iht leides an den kinden,
daz kan ich noch dû nimmer überwinden.
sô toete ich dich entriuwen,
mit mîn selbes hant.
ez kumet dir ze riuwen,
des dû immermêre bist gephant
an lîbe und an guote.
nû lâ diu kint ninder ûz dîner huote.
noch bevilhe ich dir mêre>
sprach her dietrîch
< ûf alle dîne êre
dietheren den künic rîch,
den lieben bruoder mîne.
den antwurte ich dir ûf die triuwe dîne.
hin ze einem hôhen phande
ich dirs enpholhen han.
ich wold von roemisch lande
mit vürzihte hiute gân,
ê ich die herren lieze,
ich vertrüege lîhter, daz man mich verstieze.>
< ich lâze in niht gewerren>
sprach elsân der degen.
< mîner lieben herren
wirt mit triuwen wol gephlegen.
got helf mir wan der stunde,
daz ich iuch alle sehe wol gesunde.
ob ich iuch doch niht alle
gesunde süle gesehen,
sô gebe got dazz sô gevalle
daz iu saelde müeze geschehen.
an allen iuwern dingen
lâze iu got baz danne wol gelingen!>
< nû gesegen dich got, elsân!
wir wellen hinnen varn.
dir ist berne undertân.
dû solt ez allez wol bewarn,
als ich dir des getrouwe.
got vüege daz ich dich vroelîch geschouwe!>
der bernaer trûreclîche
ze dietheren sprach
< bruoder, künic rîche,
nû habt hie guoten gemach,
und habt in iuwer huote
die hôhen edelen jungen künege guote.
ir sît der jâre ein wênic
elter dann si sint.
nû lât ûz iuwern phlegen niht
der tugenthaften helchen kint.
wellent si inder rîten,
daz understât mit vuoge zallen zîten.
behüet iuch vor den schulden,
vil lieber bruoder mîn.
ich gebiute iu bî mîn hulden,
daz ir iuwer rîten lâzet sîn
ûz der stat ze berne.
gedenket, bruoder diether, dar an gerne,
daz unser lant mit swaere
leider vaste stât:
und wizzet> sprach der maere,
< ob uns inder missegât
an vroun helchen kinden,
sô müeze wir ouch immermêre swinden.
an êren und an guote>
sprach her dietrîch,
< an vürstenlîchem muote
müez wir verderben sicherlîch.
verlies wir hiunisch marke,
sô sî wir tôt immermêre> sprach der starke.
< dâ von sult ir gedenken,
waz ich iu enpholhen hân.
ir lât iuch niht bekrenken
die jungen künege wol getân.
durch got, belîbet hinne!
diu kint sint tump, sô habt ir bezzer sinne.
unverzagter elsân,
nu gedenke an mîniu leit,
gedenke waz ich dir enpholhen hân
unde ouch vor hân geseit.
nu behalte mir mîn êre,
daz wil ich umb dich dienen immermêre.
vröude unde wünne
stêt an dir allesant.
vriunde unde künne
daz stêt in dîn eines hant.
des phlic hin ze dînen triuwen.
nû lâ dich dînen dienest niht geriuwen.
kumen dir diu maere,
daz wir vlühtic worden sîn>
sprach der bernaere,
< sô hüete bî den triuwen dîn,
des bite ich dich vil gerne,
sô lâz ûz dînen phlegen niht die stat ze berne.
und walte guoter sinne,
helt vil lobelîch.
besitze dich hie inne
der ungetriuwe ermrîch,
so verzage niht, recke hêre,
und volge des, als ich dich iezuo lêre.
sî daz dû diu maere
ieman hoerest sagen>
sprach der bernaere,
< daz ich ze tôde sî erslagen,
sô lâ dich nieman triegen
und lâ dir die stat niht an erliegen.>
mit zühten sprach dô elsân
< nû saget mir, herre mîn,
ir sult mich rehte wizzen lân,
wem sol ich wartende sîn,
dâ iuch got vor behüete,
verdurbet ir? vil sêre mich daz müete.>
< daz wil ich dir bescheiden>
sprach her dietrîch.
< got behüete uns vor allen leiden!>
alsô sprach der künic rîch.
< sô soltû, recke starke,
etzeln warten von hiunischer marke.
und gip im mit gewalde
diu kint und die stat.
ich weiz wol> sprach der balde,
< daz er daz nimmer gelât,
er behalte wol sin êre
an mînem bruoder dar nâch immer mêre.>
< daz tuon ich vil gerne>
sprach her elsân.
< die stat hie ze berne
die mache ich etzeln undertân.
ich wil gote ab wol getrouwen,
ir sult si noch vil lange selbe bouwen.>
< daz stêt allez in sîner hant.>
sprach her dietrîch,
< der dâ jêsus ist genant,
der hôhe got von himel rîch.
er sol ouch mîn reht bedenken
und helfe mir mînen vînt bekrenken!
des bite ich dich vil sêre,
gewaltiger crist!
durch dîner marter êre,
nû hilf mir ouch in dirre vrist,
daz ich mîn leit gereche!
und velle ouch mich, ob ich unrehte spreche!
hilf mir wan nâch mînen schulden,
als ich reht hân.
swaz ich muoz jâmers dulden,
dâ bin ich vil unschuldec an!>
alsô sprach der werde vogt von berne
< swaz ich sünde dâ begên, daz tuon ich vil ungerne.>
vroun helchen süne beide
die kômen dô gegân.
in was von herzen leide,
daz si solten hie bestân.
daz clagten si vil sêre.
dâ trôste si vil manic recke hêre.
hie mit disem maere
kom der marcman.
er sach mit grôzer swaere
die sînen lieben herren stân.
wol trôst er si beide.
er sprach< junge künege, warumb ist iu sô leide?>
dô sprach clagelîche
scharphe der junge degen
< ir herren lobelîche,
nû lât ir uns under wegen.
owê, daz ist uns ein herzensêre,
wirn wizzen ob wir iuch gesehn immer mêre.
owê des grôzen smerzen,
der hiute an mir geschiht!
wie ist mînem herzen,
swenn iuch mîn ouge scheiden siht
dâ hin zuo dem strîte!
ich vürhte hart daz ichs niemêr erbîte,
daz ir kumt her widere
ûz der starken nôt.>
daz geschach ouch leider sidere,
wan si kuren den tôt,
vroun helchen süne beide.
si ligent noch ze raben ûf der heide.
< ir jungen künege hêre,
ir sult niht verzagen.>
alsô sprach rüedegêre
< nû lâzet iuwer grôzez clagen.
ir sehet uns schiere gesunde
hie ze berne in vil kurzer stunde.>
die jungen künege rîche
kuste der marcman.
harte clagelîche
wart ein weinen dâ getân.
owê der grôzen herzensêre!
si gesâhen an einander nimmermêre.
dietleip der stîraere
der kuste ouch diu kint.
owê der leiden maere!
er gesach si nimmermêre sint.
leider dâ wurden trüebiu ougen,
dâ weint vil manic edel recke tougen.
ez kuste weinunde
der küene bloedelîn
mit siuftundem munde
die vil lieben herren sîn.
owê, dô gie ez an ein scheiden.
sich huop grôzez weinen von in beiden.
< nû siuftet niht ze sêre>
sprach her baltran.
< gedenket, künege hêre,
waz an iu êren sol gestân
und lât iu niht wesen leide.
gedenket waz ir iuwerm vater gehiezet beide,
und helchen mîner vrouwen,
do ir urloup nâmet dan.
gedenket an daz schouwen>
sprach der unverzagte man,
< daz si tete nâch iu beiden.
si beweinte vil sêre iuwer scheiden.
ir clagelîch hende winden>
sprach her baltran,
< daz si tete nâch iu kinden,
dâ sult ir wol gedenken an.
mir ist daz kunt an disen zîten,
si überwindet nimmermêr iuwer rîten.
ir weinen âne mâzen,
des vergizze ich nimmermê.
ir clagen wil ich lâzen:
mir tuot tûsent stunt als wê
etzel mîn lieber herre.
dar an sult ir durch got gedenken verre.
sîn weinen bitterlîche
daz tuot mir wê genuoc.
gedenket, künege rîche,
wie er sich gein dem herzen sluoc.
daz lât iu gên ze herzen
und überhebet in maneges grôzen smerzen.>
beidiu junge und alde
kusten dô diu kint.
owê der leide manicvalde!
si gesâhens nimmermêre sint
leider mit gesunde
âne dâ ze rabene vil tôtwunde.
dar gie der bernaere
dâ er diu kint gesach.
der edele recke maere
mit trüeben ougen zuo in sprach
< nu gehabt iuch vil wol beide,
und behüete iuch got vor allem herzen leide!>
< alsô phlege got iwer hinwidere,
herre her dietrîch!>
die treher vielen nidere
von ir ougen sicherlîch
ûf die hende und ûf diu cleider.
daz waz diu leste schîdunge beider.
baz danne hundert stunt
kuste her dietrîch
sînen bruoder an den munt
und ouch die jungen künege rîch.
als tâtens in ouch vil dicke.
got mohte erbarmen die weinenden blicke....
hie mit disem maere
wart urloup genomen.
nû ist ez sunderbaere
allez an daz ende komen.
daz sult ir hoeren gerne,
danne vuor daz her und bliben diu kint ze berne.
nû gêt ez an ein strîten,
daz muoter kint becleit.
nû hoert an disen zîten,
ob ez iu ê niht ist geseit,
wie daz her von hiunisch lande
ermrîchen wuoste mit roub und mit brande.
sô manegen recken balde
gewinnet nimmermêr
kein künec mit gewalde
als von berne der recke hêr.
si sigen müezeclîche
hin ze raben gegen ermrîche,
dâ man dâ solde strîten,
als ez ouch sît ergie.
dô was ez an den zîten,
als ich iu wil bescheiden hie,
in dem herbest nâhen.
der nebel was grôz, dâ von si wênic gesâhen.
daz her von hiunisch lande
leite durch die marc
der die strâze wol bekande,
hildebrant der recke starc,
ûf velde und ûf stîgen.
dâ hin gegen raben begunde daz her sîgen.
dô daz her von berne
wol raste lanc gereit,
nû sult ir hoeren gerne,
wie mir daz buoch hât geseit.
owê, der jâmer twanc sêre
dâ ze bern die jungen künege hêre.
bî handen sich dô viengen
der reinen helchen kint.
mit diether sî giengen,
( alsô sagte man mir sint)
dâ sî ir meister vunden.
si bâten elsânen bî den stunden.
si knieten vür in nidere
und bâten in zehant.
daz kom in ze schaden sidere,
daz ist mir waerlîch wol bekant.
si kusten in an die hende.
owê dô nâhent leider in der ende.
< elsân, meister herre>
sprach orte der degen,
< wir manen dich vil verre.
wir sîn hie in dînen phlegen:
nû gunne uns ze rîten
vür die stat, wir kumen in kurzen zîten.
wir wolden schouwen gerne
ditze bou sô hêrlîch,
die stat hie ze berne.
und laege diu in hiunisch rich,
wes bedörft wir danne mêre?
sîn hete mîn vater etzel immer êre.>
mit triuwen sprach dô elsân
< vil liebe herren mîn,
die bete sult ir slehtes lân,
wande des mac niht gesîn.
mîn êre stêt ze phande
dem unverzagtem künec von roemisch lande.
ir sult hie inne bîten.
ich getar iuch ninder lân,
ich lâze iuch ninder rîten.
daz sult ir âne zorn lân.
waer iht daz iu leide geschaehe,
den tôt ich gerner an mir selben saehe.>
< jâ well wir ninder verre
rîten> sprâchen diu kint.
< elsân, lieber herre,
wir sîn niht sô gar blint.
wir behüeten uns in der mâze,
daz uns niht gewirret ûf der strâze.>
< nû überhebt mich maneger swaere>
sprach her elsân.
< jâ vürhte ich den bernaere,
gegen dem ich mich vertriuwet hân.
ez möht mich lîhte geriuwen.
und waer doch immer kranc an mînen triuwen.>
< swaz dû unbillîche
nû begêst dar an,
gegen dem herren dietrîche
ich daz wol versüenen kan.
ez kumet dir niht ze swaere.
wer waenstû, der ez sage dem bernaere?>
< lâz uns al balde rîten>
sprach her diether.
< wir weln mit niemen strîten,
wir vüern deheiner slahte wer.
wir kumen her wider schiere,
daz geloube mir> sprach der degen ziere.
dô sprach der starke elsân
< nû sît der bete gewert.
hinder iu wil ich niht bestân:
sît ir ze rîten gerne gert,
sô mac ich daz niht lâzen,
ich wil mit iu rîten ûf die strâzen.>
vrô wurden sicherlîche
diu kint wol getân.
die jungen künege rîche
die gâhten vroelîchen dan,
dâ si diu marc vunden.
si sâzen ûf diu ors bî den stunden.
die hôhen künege wandels vrî
die gâhten ûz der stat.
si kômen leider alle drî
ûf ein unrehtez phat.
dem begundens nâch rîten.
si truoc diu selbe strâze bî den zîten
in selben ze leide
ze rabene ûf den sant
über die breiten heide,
als mir daz maere ist bekant,
( vervluochet sî diu reise!
an in geschach vil jaemerlîchiu vreise)
ê daz sich her elsân
berihte ûz der stat.
nû wil ich iuch wizzen lân,
wie man mir gesaget hât.
owê, dô gâhte er nâch den kinden.
er kunde si umb die stat ninder vinden.
dô sluoc er sich ze herzen,
grôz was sîn ungemach.
dô tobte er von dem smerzen,
dâ er der kinde niene sach.
owê, dô mêrte sich sîn swaere,
vor leide weinte dô der degen maere:
wan im sô vil ze leide
bî sînem leben nie geschach.
ûf der breiten heide
er diu kint ninder sach.
owê, dô muoste er stille halden:
< nû muoz ich mit jâmer immer alden.
war sol ich nû kêren,
ich armer elsân?
der mich daz kunde lêren!>
vil lûte ruofen er began.
im was leit âne mâze,
im antwurt leider niemen ûf der strâze.
vür wâr ir daz geloubet,
daz ich iu sagen wil:
vreuden wart er beroubet,
sînes leides wart sô vil.
owê, dô reit er allez umbe.
er wânde er vund die jungen künege tumbe.
in herzen und in gebele
lac sîn ungemach.
vor dem starken nebele
er der kinde niene sach.
owê, si riten im ûz den ougen.
do begunde er suochen diu kint alsô tougen.
er trahte in dem muote
alsam ein trûric man.
vil ofte sprach der guote
< owê, waz hân ich getân!
nû muoz ich immermêre
hinvür leben mit grôzem herzen sêre.>
er trahte in sînem muote
< ich weiz wol daz diu kint
in selben niht ze guote
nâch dem her gestrichen sint.
owê, nû werdent si versêret.
si sint wan zuo dem here hin gekêret.>
dô gurte er sînem blanken
baldeclîchen baz.
mit manigem gedanken
ûf daz kastelân er saz.
owê, im was von herzen leide,
dô reit er nâch den kinden ûf die heide.
nû hoeret vremdiu maere,
diu tuon ich iu kunt;
und merket sunderbaere,
waz ich iu sage an dirre stunt
von den jungen künegen rîchen.
die brâht niht guotes leider sicherlîchen
ûf eine unrehte strâze
dâ hin vür raben nider.
diu truoc si in der mâze
dâ in geschach vil leide sider.
owê, dâ nâmen si den ende
von des ungetriuwen witegen hende.
welt ir hoeren nû den strît,
den wil ich iu sagen.
nu vernemet rehte an dirre zît
von grôzem weinen unde clagen.
si kômen sicherlîche
in ein tal, die jungen künege rîche.
si heten allen den tac
dem here gestrichen nâch.
vür wâr ich iu daz sagen mac,
in was unmaezlîchen gâch,
owê, jâ meine ich, zuo dem leide,
dâ sî erslagen wurden ûf der heide.
die edelen künege hêre
muosten ir rîten lân.
si heten gestrichen sêre.
do begunde ouch vaste sîgen an
diu naht in ze leide.
si beliben alle drî ûf der heide
unz an den andern morgen
daz ez begunde tagen.
mit vil grôzen sorgen
sprach diether, als ich iu wil sagen,
< nû râtet, liebe herren>
sprach diether,< ich vürhte grôzen werren,
daz unser meister elsân
uns vil gesuochet hât.
wir haben sêre missetân,
wir sîn ze verre von der stat.>
< daz ist niht ein michel wunder>
alsô sprach her orte besunder.
diether der künic hêre
hete sorgen vil.
er sprach< mich wundert sêre,
daz der nebel sich niht ûf lâzen wil.
daz beswaeret mich entriuwen.
jâ vürhte ich, uns muoz diu vart geriuwen.>
si gurten dô ir marken
mit williger hant.
die jungen künege starke
die kêrten dâ mit über lant
gegen dem mere nidere.
dâ vant man sî erslagen leider sidere.
wol ze vruoimbizzît
dô kômen si geriten
ûf eine schoene heide wît.
nû vernemt mit guoten siten,
da erbeiztens ûf der heide,
her diether und vroun helchen süne beide.
si trahten vil besunder
< jâ herre, wâ muge wir sîn?>
< des hât mich michel wunder>
sprach diether< ûf die triuwe mîn.
wir sîn missekêret,
uns hât diu wîsheit unrehte gelêret.>
hie mit disen sachen
begunde ez werden lieht,
sich begunde der nebel ûf machen.
des hân ich missaget nieht,
vil heiter schein diu sunne.
< nû vreu ich mich> sprach scharphe< dirre wunne.>
< wâffen, heiliger crist>
sprach orte zehant,
< wie rehte schoene hie ist
ditze hêrlîche lant!
owê, vogt von berne,
ir muget wol hie wonen immer gerne.>...
in den selben zîten,
als man mir sagte sint,
dô sâhen dort her rîten
den starken witegen diu kint.
owê, er was in komen ze nâhen!
diu kint sprâchen wider einander dôs in sâhen
< jâ herre got der guote,
wer mac jener recke sîn,
der mit sô vrevelem muote
dort haldet? trûtgeselle mîn,
daz soltû uns bescheiden,
weder ist er ein cristen oder ein heiden?
er haldet sô vrechlîche,
er mac wol ein recke sîn.
er ist hôhes muotes rîche,
waene ich ûf die triuwe mîn.
welle wir zuo im rîten?
er gebâret rehte sam er welle strîten.
er haldet under schilde
mit manlîcher wer.>
do erblihte ouch in der milde,
owê, der junge diether.
do begunde er siuften tougen,
im wurden sêre trüebe sîniu ougen.
ein leit im in daz herze
rehte von grunde schôz.
dô gedâhte er an den smerzen
und an die untriuwe grôz,
die er an im hete begangen.
sîn lîp wart mit leide bevangen.
vroun helchen süne beide
sâhen an diethern wol,
daz im was vil leide.
ir ougen wurden von weinen vol.
owê, si vrâgten in der maere,
waz im sô snelle dâ geschehen waere.
< mir mac wol wesen leide>
sprach diether der lobesan.
< der dort haldet ûf der heide,
der hât mir leide getân.
owê, sold ich mich an im rechen,
daz tete ich gerne: waz mac ich mêr sprechen?>
< nû vrâge ich dich vil verre>
sprach orte der degen,
< diether, lieber herre,
wer ist der recke vil bewegen?
wil dû uns in nennen,
er komt sô hin niht, wir suln in an rennen.>
mit manegen herzenleiden
sprach diether zehant
ze sînen herren beiden
< er ist witege genant.
heyâ, sold er von mîner hende
iezuo hie kiesen den ende!>
< nû sî wir junge recken>
sprach scharphe zehant.
< wir sulen an den kecken
und houwen sînes schiltes rant.
wir müezen mit im strîten,
und getar er unser ûf der heide erbîten.>
her witege der rief sêre,
dô er diu kint ersach,
der edele recke hêre
vil unvorhtlîchen sprach
< nû sagt mir, recken maere,
sît ir gesinde von dem bernaere?>
< des werdet ir wol inne>
sprach diether zehant.
< owê, war tât ir iuwer sinne,
dô ir verkouftet unser lant?
daz arnet ir vil sêre,
ir müezt noch drumbe geben lîp und êre.
weizgot, her witege,
ir kumet sô hin niht.
ir müezet hiute gelten
die ungetriuwen geschiht.
jâ büezet ir die schande,
ir lât uns iuwer houbet zeinem phande.>
< ir redet kintlîche>
sprach witege al zehant.
< waz bestêt iuch roemisch rîche?
varet wider in hiunisch lant!
und strâfet mich niht sêre,
od ir beschouwet hiunisch lant nimmermêre.>
< owê, zage ungetriuwer,
wie tarstû sô offenbâr
gestrâfen künege sô tiuwer!
daz muostû arnen vür wâr.>
mit kintheit si dô sâzen
ûf diu ors, der zageheit si vergâzen.
eine strâzes nider ruhten
über ein tiefez tal,
diu scharphen swert si zuhten.
owê, dô nâhent in ir val!
gegen witegen si dô randen,
si vuorten bariu swert an ir handen.
die hôhen künege rîche,
als ich vernomen hân,
die riten sicherlîche
driu ûz erweltiu kastelân.
owê, si wâren grimmes muotes,
si bewâgen sich des lîbes und des guotes.
als witege der starke
diu kint her rîten sach,
dô gurte er sînem marke:
vil baldeclîchen daz geschach.
owê, der recke vil vermezzen
der kom mit zorne ûf sîn ors gesezzen.
er dâhte in sînem sinne
< da ist et niht anders an.
ê daz ich iu entrinne,
ez muoz mir an daz leben gân.>
owê, dô nam er schemmingen
ze beiden sporn, dô liez er dar clingen.
gelîch einem degene
bungieren dô began
scharphe der bewegene
reit den starken witegen an.
owê, mit grimmigem muote
zuhte daz swert der junge degen guote.
er lie dar nâher clingen
mit ellenthafter hant.
dô heten si gedingen,
als mir daz buoch ist bekant.
owê, si wâren küene beide:
des gelac ir einer tôt ûf der heide.
witege der hêre
rante scharphen an
mit einem scharphen gêre.
er traf, als ich vernomen hân,
owê, den jungen künic rîchen
ûf sîne brust, daz wizzet sicherlîchen.
er traf den künic hêre
tiefe in den lîp,
daz dar nâch immer mêre
zen hiunen beweinte manic wîp.
owê der jaemerlîchen stunde!
er kom von danne nimmermêr gesunde.
idoch swie kint waere
scharphe der junge degen,
jâ saget uns daz maere,
er werte sich mit starken slegen.
doch muoste er leider sterben,
von dem starken witegen gar verderben.
scharphe der junge herre
vrumte manegen slac
ûz sînem herzen verre.
ahî, waz er manheit phlac!
er vaht mit heldes muote.
owê, daz kom im leider niht ze guote.
nû seit uns daz maere,
wie wol her scharphe streit.
swie starc her witege waere
und swaz man wunders von im seit,
doch sluoc im zwô wunden
vroun helchen sun, her scharphe bî den stunden.
dirre grôze smerze
der tet witegen wê
und lac im in dem herzen.
nû sult ir vernemen mê.
mit grimme er mimmingen zuhte,
an den jungen scharphen er dô ruhte.
mit einem slage sô herte
traf er dô daz kint.
manlîch er sich werte,
alsô sagte man mir sint.
leider des enphie er herzensêre,
er kom hin zen hiunen nimmer mêre.
daz ich iu nû bescheide,
daz ist diu wârheit.
gelîche si trâfen beide,
witege und scharphe, als man seit.
owê, der künec von hiunisch rîche
der lac dâ tôt, daz wizzet sicherlîche.
ich stên der maere unlougen,
swer mich der vrâgen wil:
zwischen sînen ougen
dâ stach er im des tôdes zil.
durch hirne und durch zende
sluoc er daz kint mit manlîcher hende.
ê daz der künic rîche
kom tôt ûf daz lant,
daz wizzet sicherlîche,
daz swert mit ellenthafter hant
het er geriden vaste:
er sluoc witegen ûf den helm daz viuwer dar ûz glaste,
daz die herten spangen
brâsten sunder wanc.
er moht sîn niht erlangen,
sîniu maht diu was ze kranc.
iedoch schôz witege der starke
mit dem slage nider von dem marke.
ahî, nû sult ir mezzen
und rehte daz verstân
und ouch des niht vergezzen,
waer scharphe gewahsen zeinem man,
ez müesten elliu rîche
im gedient hân vil gewalticlîche.
dô starp von witegen hande
der junge künic rîch.
tôt zuo dem lande
schôz scharphe nider sicherlîch.
owê, dô sâhen in vil leide,
ich meine dise edele künege beide.
mit grimmigem muote
rante her orte dar.
daz kom im niht ze guote
leider sît, daz ist wâr.
heiâ, dô saz ûf schemmingen
her witege mit manlîchen sinnen.
dô hete er bar in der hant
mimmingen daz edel swert.
her orte ûf witegen kom gerant.
dâ wart strîtes gegert.
ahî, wie sich beide werten!
mit grimme sî ûf die helme berten,
daz daz wilde viuwer
ûz den swerten spranc.
orten vil tiuwer
sînes bruoder ende twanc.
owê, er hiete in gerne gerochen,
dar an hân ich niht unrehte gesprochen.
der künec ûz hiunisch rîche
ûf witegen vaste wac
harte manlîche
manegen bitterlîchen slac.
owê, jâ riuwent si mich leider,
ir harnasch was niwan sumercleider.
orte der maere
habte witegen vaste an,
er sluoc im slege swaere.
der sweiz witegen durch die brünne ran.
owê, vil dicke weint der guote
sînen bruoder scharphen mit trûrigem muote.
als der helt witege sach,
daz er niht moht komen dan,
mit grimmegem muote er dô sprach
als ein unverzagter man
< owê, künec von hiunisch rîche,
ir habt getân hiute vil kintlîche.
nu gedenkt in iuwerm muote>
sprach der küene man,
< edel künic guote,
ich hân iu leides vil getân.
noch volget mîner lêre:
vart iuwer strâze, dran geschiht iu êre.
ich slahe iuch vil ungerne,
daz sult ir vür wâr hân.
ich vürhte den vogt von berne,
dem ir ze helfe sît verlân.
heiâ, und haet ir guote sinne,
so entwichet ir mir kurzlîch von hinne.>
< waerlîch, mordaere,
ez muoz dîn tôt nû sîn.
du erarnest sunderbaere
den vil lieben bruoder mîn,
der hie tôt lît ûf der heide.
daz kumt dir noch hiute ze leide.>
< neinâ, künic rîche,
nû lâz dînen zorn,
und gedenke sicherlîche,
ez ist ein schedel baz verkorn
dann ob sîn wirt ie mêre.
belîbestû gesunt, deist dînem vater ein michel êre.>
< boeswiht aller tugende,
zwiu waenstû, daz ich sî?
der mir in mîner jugende
immer solde wonen bî,
dâ hâstû mich von gescheiden.
mir muoz mîn leben immer mêre leiden.>
daz swert ze beiden handen
nemen er began.
zesamne si geranden.
zwei ûz erweltiu kastelân
mit nîde si dô twungen.
si sluogen ûf die helme dazs erclungen.
mit zorne si sich wanden,
michel was ir nît.
diu swert an ir handen
diu wâren scharph an der zît,
owê, si sniten gar ze sêre.
daz überwant ouch orte nimmermêre.
si triben an einander umbe
eine harte lange stunt.
orte der tumbe
machte witegen drîer wunden wunt.
owê, daz half in lützel leider!
etzel muost sich ânen ir beider.
mit grimme si dô rungen
ein harte lange zît.
diu swert in ir handen clungen,
si vâhten einen herten strît.
ditz ist ein wârez maere:
geloubet mir, swie küen her witege waere,
er kom in michel sorge
von dem jungen degen.
er hete sîn allez borge
und schônte sîn mit den slegen:
des het er vil nâch sêre
enkolten von dem jungen künege hêre.
< noch moht irz allez lâzen>
sprach witege zehant.
< ez kumet iu niht ze mâzen,
wirt iu mîn grôzer zorn bekant,
sô slahe ich iuch entriuwen.
so ez danne geschiht, waz hilfet mich mîn riuwen?>
< ich sol dich bringen inne,
wes ich willen gên dir hân.
dû kumest sô niht hinne,
dû vil ungetriuwer man.
dû giltest mir ûf der heide
mînen bruoder, an dem ich mir sihe vil leide.>
underdiu was ûf daz marc
komen diether.
dar treip der edele vürste starc
mit vil manlîcher wer.
do bestuonden sî in beide
die jungen künege, witegen ûf der heide.
si vrumten herteclîche
manegen starken slac
ûf witegen sicherlîche.
si striten allen einen tac
unz gegen dem âbunde.
daz kom ir einem leider ze ungesunde.
an disem maere ich vinde,
vil herte was ir strît.
si sluogen slege swinde,
si heten ûf einander nît
in herzen und in muote.
daz kom in leider sît niht ze guote.
si habten in an vil sêre
mit slegen âne zal.
die jungen künege hêre
die triben witegen ûf dem wal
hin und her vast umbe.
owê, si wârn ze strîte gar ze tumbe.
vor unde hinden
liefen sî in an.
im wart von slegen swinden
zewâre nie sô wê getân
sam von den jungen herren.
daz kom in leider sît ze grôzem werren.
si habten in an sô vaste
mit slegen ûf dem plân.
daz viuwer rehte erglaste
ûz ir helmen, daz ez bran.
owê, die recken ûz erkorne
die bestuont alrêst her witege mit zorne.
daz swert ze beiden handen
nam der küene man.
zesamne si dô randen,
als ich vür wâr vernomen hân,
mit grimmigem muote,
witege der starke und die helde guote.
owê der leiden maere,
diu zwischen in geschach!
darumbe ist mir vil swaere.
witegen wart von grimme gâch.
owê, des muoste enkelten sêre
von hiunisch lant der junge künic hêre.
mit dem guoten swerte,
daz witegen truoc,
orten er dô gerte.
krefticlîche er dar sluoc,
mit manlîcher hende
sluoc er den künic nider unz ûf die zende,
durch daz hirne nidere
und durch den drüzzel dan.
daz beweinte tiure sidere
manic etzelen man.
owê, ze lebene er niemer phlac:
er sluoc in durch daz houbet daz er tôt gelac.
von hiunisch lant der herre
von dem orse schôz
ûf daz lant vil verre.
daz was ein unbilde grôz:
ahî, alsô töuwunde
spranc ûf daz kint bî der selben stunde.
witegen dem starken
sluoc ez einen slac,
daz er viel von dem marke
und dar nidere gelac.
owê, dô was ouch ez ergangen,
den jungen künic hete der tôt gevangen.
dô starp von witegen hende
der künec von hiunischlant.
er nam dô den ende
unde starp ouch al zehant.
owê, do gelâgen si ûf der heide,
nû sint si tôt, vroun helchen süne beide.
diethern von roemisch lande
wart von herzen leit.
er nam daz swert ze hande,
dar lief der degen unverzeit.
ûf witegen er dô berte,
mit grimme sich her witege dô werte.
si liezen in strît enblanden,
in was von herzen zorn.
diu swert in ir handen
den edelen recken ûz erkorn
begunden erclingen sêre,
man mohte ez hoeren einer mîle lanc od mêre.
si vrumten gremlîche
ûf einander manegen slac,
dâ von diether der rîche
leider sît tôt gelac.
si begunden zürnen beide,
si trâten ein langez phat ûf der heide.
dietheren harte sêre
sîner herren tôt betwanc.
dem jungen recken hêre
daz bluot ûz den ougen spranc.
owê, ja geschach im nie sô leide,
ân do er von witegen selb starp ûf der heide.
die slege von ir swerten
clungen vreislîch.
ze lebne si niht gerten.
diether der künic rîch
der sluoc ûf witegen sêre.
dô wold er rechn die jungen künege hêre.
mit grimmigem muote
liefen si an einander an.
die edelen helde guote
wârn von den orsen gestân.
ir slege hullen vaste,
daz viuwer rehte von ir ougen glaste.
nû hoeret sunderbaere,
wie uns daz buoch las.
mir kündet daz maere,
wâ von diether sô lange genas,
daz wil ich iu bescheiden.
lât ir iu daz maere niht leiden.
von sô tumben jâren,
als wir hoeren jehen,
alle die dô wâren,
die diethern hêten gesehen,
die sagten von im maere,
daz sîn gelîch mit snelheit ninder waere.
beidiu dar unde dan,
diether vil dicke spranc.
witegen wegen er began
manegen slac ân sînen danc.
owê, daz vrumt ab in vil seine,
er was im an den creften gar ze cleine.
nû wil ich iu bescheiden
hie an dirre zît:
zwischen in beiden
werte lange der strît,
unz daz der tac wolde
scheiden hin, als er tuon solde.
swie kint her diether waere,
er tete doch witegen wê.
mir seit vür wâr daz maere,
( nû ruochet ir vernemen mê)
starker wunden viere
sluoc witegen diether der ziere.
daz muote witegen sêre,
er warf den schilt ûf daz lant.
witege der degen hêre
nam daz swert in beide hant.
ze einander si dô ruhten,
diu scharphen swert si dô mit zorne zuhten.
witege mit grimme
lief diethern an.
owê, dô wac in ringe
diether der vürste wol getân.
verteilet sî dem swerte!
er traf in an der stat, dâ er sîn gerte.
nû hoeret ditze maere,
wie ich vernomen hân,
und ouch die swinden swaere.
witege der ungetriuwe man
sluoc vil crefticlîchen
ûf diethern den jungen künic rîchen.
daz swert durch daz ahselbein
und durch den lîp nider wuot.
zwîvel ist des dehein,
ez was unmâzen guot.
owê, daz was ein grôzer smerze:
er sluoc enzwei leber unde herze.
owê der grôzen schande,
diu witegen wart bekant!
der künec von roemisch lande
sprach ûz dem tôde sâ zehant
< owê, bruoder dietrîche,
ich gesihe dich nimmermêre sicherlîche!>
dem edeln künege werde
diu craft gar besleif.
nider zuo der erde
mit beiden handen er dô greif
und bôt si zuo dem munde
zuo unsers herren opher sâ ze stunde.
mit andâht und mit riuwe
dâ sîn ende was.
diether der getriuwe
lie sich nider ûf daz gras,
ûf rahte er sîne hende:
< ich bite dich, herre, durch willen dîner urstende,
daz dû dich ruochst erbarmen
über mîne grôze nôt
und über mich vil armen
durch dînen heiligen tôt.
owê, nû mac et ich nimêre.>
dâ mit starp der edele künic hêre.
disen grôzen smerzen
weinen dô began
mit allem sînem herzen
witege der ungetriuwe man.
dô kuste er an die stunden
diethern in alle sîne wunden.
< und solde ich dich noch heilen
von aller dîner nôt,
got müeze mir verteilen,
darumbe wolde ich ligen tôt.
owê, nû muoz ich sicherlîche
alliu lant rûmen vor dietrîche.>
im was von herzen leide
endelîch genuoc.
sîne hende beide
er im selben in diu ougen sluoc.
< owê dirre leiden maere,
der nû gevreischet von mir der bernaere.>
er gie ze schemmingen
und wolde rîten dan.
an allen sînen dingen
geswîchen im diu craft began.
ahî, dô wart im êrste leide,
er muost sich nider legen ûf die heide.
nû ist endelîche
daz maere ze ende komen.
die jungen künege rîche
die habent nû den tôt genomen.
owê, nû riuwent si mich sêre:
nû überwindet ez vrou helche nimmermêre....
nû lâze wir daz maere
mit disen dingen stân.
ir wizzet wol sunderbaere,
wie ez umb die herren ist ergân:
welt ir nû erbîten,
sô sage ich iu von stürmen und von strîten.
nû wil ich sicherlîche
heben wider an
den strît von ermrîche,
als ich vür wâr vernomen hân,
und ouch von dem von berne.
disen strît den sult ir hoeren gerne.
als der herre dietrîch
mit dem here was komen
hin ze raben vil gewalticlîch,
als ir wol habt vernomen,
ahî, im warten helde balde.
dô leiten si sich nider mit gewalde.
welt ir nû hoeren gerne,
diu hêrlîchen gezelt
diu hiez der von berne
slahen nider ûf daz velt.
ahî, mit unverzagtem muote
rotierten sich die küenen helde guote.
sumelîche hât des wunder,
daz daz her sô lange lac.
nû hoeret vil besunder:
daz man dâ strîtes niht enphlac,
dâ was ein vride gebannen
beidenthalbe von ir bêder mannen.
die wîl daz her mit vride lac
ûf der heide wît,
in der vrist dort geschach
von den kinden der strît.
owê, daz enweste niemen leider,
des muost sich etzel ânen sîner süne beider.
daz her mit grimmem zorne
gegen einander lac.
die recken ûz erkorne,
als ich iu wol gesagen mac,
die rieten zuo dem strîte.
mit disem maere ich iu niht langer bîte.
nû wil ich niht vergezzen,
ob ir ez hoeren welt,
den strît wil ich mezzen.
man sach manegen kürlîchen helt
zogen übers gevilde.
man sach dâ vliegen vanen unde schilde.
der werde vogt von berne
zuo den sînen sprach,
( daz sult ir hoeren gerne)
dô er dort her zogen sach
ermrîches helfaere.
der was sô vil, als uns saget daz maere,
tal unde lîten
daz was allez vol.
nû hoert an disen zîten,
waz ich iu mêre sagen sol.
der künec von roemisch lande
sprach zuo dem alten hildebrande
< nû habe in dînem muote
durch die triuwe dîn,
edel recke guote,
zele waz der vanen muge sîn.
vil gerne ich daz bekande.
ez ist al diu werlt in roemisch lande.>
< dar umb sult ir niht sorgen>
sprach her hildebrant,
< ich nenne iu unverborgen
die vanen alle hie zehant.
nû hoeret an disen zîten,
ich sihe dort her ein breite rote rîten.
dâ vor ein vane vliuget
unmaezlîchen breit.
daz ouge mir niht liuget>
sprach hildebrant der unverzeit.
< heiâ, jâ sint ez helden guote,
in scharphen strîten mit bewegem muote.
diu rote diu dort her sîget,
diu ist mir wol erkant.
der vane der dâ mit stîget,
den vüeret fruot von tenelant.>
daz wâffen wil ich nennen,
daz ir ez vürbaz muget wol erkennen.
daz was ein lewe von golde rôt
in einem vanen wîz.
nû sult ir hoeren grôze nôt.
dar an lac grôzer vlîz
mit alsô rîcher koste.
diu schar hielt vîntlîche gein der tjoste.
darnâch wie vil der schare waeren
mit dem vanen breit,
daz ist mir ein kundez maere.
man hât mir endelîch geseit,
drîzec tûsent helde ir wâren,
man sach si harte manlîch gebâren.
nû vernemet mit guoten siten
grôzes wunders mêr.
ez kom ein schar dar nâch geriten,
daz wâren et ouch recken hêr,
die ich kan wol genennen,
die muost man in scharphen strîten dicke erkennen.
daz was von normandîe
der künic herman
und sîner bruoder drîe,
als ich vür wâr vernomen hân.
ahî, daz wâren ouch die kecken,
die man dâ heizet ûz erwelte recken.
einen vanen hêrlîch
den vuorte er an der hant.
der ûz erwelte künic rîch
der was in strîten wol erkant.
man widersaz in sêre.
des muoste enkelten manic recke hêre.
rôt unde grüene
der vane was gestalt.
herman der küene
hete recken dâ gewalt
zweinzec tûsent volleclîche.
dâ mit wolde er dienen ermrîche.
bî den selben zîten
dô kom geriten her,
die ouch wol torsten strîten,
wol drîzic tûsent ode mêr.
heiâ, daz wâren recken maere,
die tâten schaden dem edelen bernaere.
welt ir nû gerne vernemen,
sô tuon ich iu kunt.
iu sol ze hoeren wol gezemen,
ich wil iu sagen an dirre stunt:
ez wâren helde starke,
geboren von messîe ûz der marke.
walkêr was genennet
der helt vil hôchgemuot,
den man vil wol erkennet,
dâ man mit strîte wunder tuot.
der wolde ermrîche
helfen ûf den küenen dietrîche.
dar nâch zogte mit gewalde,
daz sage ich iu vür wâr,
gunther der vil balde
mit maneger hêrlîchen schar.
owê, der vuorte helde starke,
die tâten schaden ûf roemischer marke.
einen vanen grasgrüene
vuort her gunther.
selbe was er küene,
er machte leider âne wer
vil manegen etzeln recken.
grôzez mort tâten dâ die kecken.
dar nâch in kurzen zîten
dô zogte ûz der stat,
die ouch wolden strîten,
als man mir gesaget hât,
zwelf tûsent wîgande.
die wâren komen von westvâlen lande.
ir aller houptherre,
der zwelf tûsent man,
von dem huop sich dâ werre.
sînen namen ich iu wol nennen kan.
erwîn was er genennet,
den man in scharphen strîten wol erkennet.
dô zogte ûf daz gevilde
der küene marcman.
vierzic tûsent schilde
die wârn im einen undertân.
ahî, die wâren von westvâle.
die hiunen widersâzn in vaste bî dem mâle.
wie sîn vane was gestalt,
daz wil ich iuch wizzen lân,
den dâ vuorte der helt balt.
der was hêrlîch getân.
ahî, daz was ein strûz wilde,
gar swarz in einem wîzen schilde.
sturmgêr von hessen
ouch mit schalle zuo reit
mit schoenen scharen sehsen.
daz wâren helde vil gemeit,
ahî, die getorsten wol gestrîten
mit den vînden swinde ze allen zîten.
sîvrit von niderlant
der zogte dar nâch.
einen vanen rôt in der hant
man den vürsten vüeren sach.
sehs und zweinzic tûsent degene
die vuort von niderlant sîvrit der bewegene.
môrunc von engellande
der vuorte vierzec schar.
nieman in dâ bekande
wan hildebrant, daz ist wâr.
einen vanen guote
den vuorte selbe der vürste hôchgemuote.
daz was ein pantel silberwîz,
als ich vernomen hân,
( dar an lac manic spaeher vlîz)
daz velt swarz als ein ram.
owê, daz wâren helde staete,
die rieten ûf den von berne swinde raete.
vünfzehn tûsent wîgande
die riten ouch dort her
mit dem von grüenlande,
der hiez der herzoge strîtgêr.
der daz nû hoeren wolde,
sîn vane was gepruoft von liehtem golde.
wie solde ich iu genennen
die recken ûz erkant?
wand ich mac niht erkennen
daz drîzigst teil ir allersant.
ir sult ab wizzen sicherlîche,
dâ wâren vier und vümfzic vürsten rîche.
der schal waerlîche
was âne mâzen grôz.
daz velt sicherlîche
von des heres craft erdôz.
si beherbergten vaste
von der stat wol anderthalbe raste.
man staht die vanen alle
nider ûf den plân.
mit einem starken schalle
lâgen ermrîches man.
ahî, nû sult ir hoeren gerne,
dô aht sîn her der werde vogt von berne.
mit unverzagtem muote
sprach her dietrîch
< ir edele helde guote,
swaz iuwer sî von hiunisch rîch,
ir sult iuch dar nâch phlihten.
mich dunket daz sich die vînde rihten
sam si wellen strîten:
dem gebârent si gelîch.
nû sul ouch wir niht bîten>
sprach der künec von roemisch rîch.
< nu bereitet iuch mit schalle.
ir sult gedenken hiute dar an alle,
daz uns niemen mac scheiden
ûf dirre heide wît,
die lieben zuo den leiden.
nu bedenket daz an dirre zît,
ir vriunde und ir geste.
wizzet daz uns verre sint die veste.
ir gürtet vlîzeclîche
diu guoten kastelân
und gebâret manlîche.
ez mac niemen understân,
ez gêt hiute an ein vehten.
bitet got, daz er uns helfe nâch dem rehten,
und uns hiute bedenke
durch sînen bittern tôt
und unser vînde bekrenke:
sô überwind wir unser nôt.
wie wol ich des gote getrouwe!
des wis ze dînem kinde bote, himelisch vrouwe!
nû mane ich iuch noch mêre>
sprach her dietrîch,
< ir edele recken hêre,
ir sult gedenken sicherlîch
und traht in iuwerm muote,
als ez uns allen kumen sule ze guote.
ich sihe dort her sîgen
die ermrîches man,
die vanen vaste stîgen.
ez muoz et nû an ein strîten gân.
nû kum uns got ze helfe!
si zogent dort her mit einem grôzen gelfe.>
< des sol werden guot rât>
sprach her rüedegêr.
< swie vil ab ermrîch recken hât
an disen strît brâht mit im her,
wir mugen ê niht ersterben.
nû lâze uns got den sic an im erwerben
durch sîner marter êre!>
sprach der marcman.
< ir edelen recken hêre,
nû gedenket dar an,
wir sîn von einem lande.
gedenket dar an wie uns etzel sande
ze helfe dem von berne
dâ her in roemisch rîch.
manlîch unde gerne
helfet retten dem herren dietrîch
sîn êre und sîne marke.
des lônet iu mit guote der vil starke.>
< wir sîn gemanet lîhte>
sprâchen etzeln man.
< nû tuot iuwer bîhte,
ir edele recken lobesan,
gegen gote andaehteclîche.
daz râte ich iu mit triuwen sicherlîche.>
mit gemeiner menige
vallen man began
nider an ir venige,
alle dietrîches man.
ein bischof was ir bîhtigaere.
wider den beclagten si sich aller ir swaere.
si wurden bîhtec âne wer,
als ich vernomen hân.
ez wâren under dem her
vierhundert cappelân,
die hôrten ir bîhte schône.
got der vuogte in craft mit sînem lône.
dô die recken lobelîchen
ir bîhte heten getân,
die armen zuo den rîchen,
dar nâch ruofen man began
< nû gâhet, helde, balde!
ir heizt iu diu ors bringen mit gewalde!
dort zogent her die vînde,
daz sehet ir alle wol.
wir sullen vehten hinte
daz daz gevilde werde vol
von manegem edelen tôten.
wir sulen ros und liute nider schrôten,
helme unde schilde
uns swaz wir kumen an.
wir tungen daz gevilde,
daz man enouwe sehe gân
den bach von dem bluote.
daz ist mîn wille> sprach wolfhart der guote.
< wir suln uns alsô rechen>
sprach der wüetende man,
< mit scharen durch si brechen,
daz man offen sehe stân
halsperg unde helme.
dâ wil ich vehten> sprach wolfhart< sunder melme,
daz von mînen handen
muoz vliezen daz bluot.
ich sol mînen anden
rechen> sprach der helt guot.
< ich gemache setel laere,
daz man dâ von muoz immer sagen maere.>
nu vernemet sunderlîche,
waz ich iu sagen wil.
die recken ellensrîche
die heten hôher vreuden vil
gegen disem starken strîte.
< ahî> sprach wolfhart,< wie ich hiute rîte!>
diu ûz erwelten kastelân
diu wâren elliu komen,
diu man ze strîte solde hân,
als ir ê wol habt vernomen.
ahî, dô garten sich mit schalle
zuo dem strît die küenen recken alle.
verdecket wurden dô diu marc
in manegen herten stâl.
die ûz erwelten recken starc
die heten zageheit ninder mâl.
si wâren vesteclîche
ze scharen gewegen gegen ermrîche.
der zageheit si vergâzen,
daz sage ich iu vür wâr.
ûf diu ors si sâzen.
nû sult ir hoeren sunderbâr
iteniuwiu maere.
mit zühten sprach dô der bernaere
< ich wolde iu râten gerne,
ir helde lobelîch,
uns ist diu stat ze berne
leider verre sicherlîch.
nû varen wîslîche.
ez sint kündege liute bî dem künege ermrîche,
die wol kunnen vâren
der liute ûf alle wegen.
si habent bî ir jâren
maneges strîtes gephlegen.
ahî, si lâzent sich niht schrecken.
jâ sint ez allez ûz erwelte recken.>
< daz ist niht ein wunder>
sprach wolfhart der helt.
< ir gelît dest mêr under>
sprach der recke ûz erwelt.
< ich vürhte mir niht sêre:
ist ir vil, wir slahen ir deste mêre.
raben unde gîre
die wartent âne zal.
edel dietleip von stîre,
nû schouwe nider ûf daz wal:
si wartent vaste der tôten.
si enruochten waer wir alle nû verschrôten.
nû habet manlîch herze
und unverzagten muot.
ez ist ein cleiner smerze,
der schade den man uns hiute tuot.
ir neigt iuch under schilde,
ir tunget vast mit tôten daz gevilde.>
der künec von roemisch rîche
unvorhteclîche sprach
< ir helde lobelîche,
nû riht iuch alle dar nâch.
ich sage iu daz in triuwen,
wir sulen ermrîche schaden briuwen,
daz er ez überwinde
hinevür nimmermê.
und schaffet daz man vinde,
ê daz der starke strît ergê,
solhe sinne in iuwerm muote,
daz ermrîche nimmer kume ze guote.>
< nû volget mîner lêre>
sprach der milte marcman:
< dar an geschiht iu êre,
daz sult ir slehtes ûf mir hân.
nu gebiet in kurzen zîten:
bitet mâge und ouch die liute rîten.
daz râte ich endelîche>
sprach rüedegêr der degen.
< ir sehet wol ermrîche,
der hât die sînen alle gewegen.
nû tuot ir sam, vogt von berne:
daz sehe wir sicherlîche alle gerne.>
dô sprach der herre dietrîch
als ein getriuwer helt
< ir küene recken lobelîch,
nû schaffetz selbe swie ir welt.
des volge ich iu vil gerne
swenne ir welt> sprach der vogt von berne.
< sô wil ich rotemeister wesen>
sprach her rüedegêr.
die besten hiez er ûz lesen,
gebiten wart dâ niht mêr.
nû zweient sich diu maere.
mit zühten sprach dô der bernaere
< sô ir nû ûz gezellet
mâge unde man,
sô schafft mich swar ir wellet:
daz wil ich âne zorn lân.
ez gêt nû an ein strîten.
mit swem ir welt, dâ heizet mich mit rîten.>
< sô wil ich râten gerne>
sprach der marcman,
< edel vogt von berne,
drîzic tûsent sult ir hân
der edelen welrecken.
dir leistent getriuwen dienest die vil kecken.
swaz der von stîrmarke
hie allezan sîn,
dietleip, degen starke,
die sulen warten dem vanen dîn.
ich weste gern diu maere,
wie vil der dînen nôtgestalden waere.>
< des bringe ich dich wol inne,
milter marcman.
als ich mich versinne,
zweinzec tûsent recken ich hie hân.
ahî, daz sint allez recken,
die turren ez in strîte vol gestrecken.>
von kriechen her dietrîch
rüedegêren ane sach.
einem degene vil gelîch
mit unverzagtem muote er sprach
wider den vogt von berne
< ich gevaht bî mînen zîten nie sô gerne
in allen stürmen herten,
des sult ir iuch an mich lân.
ich und mîne geverten,
uns wartent ahzehn tûsent man.
mînen vanen wil selbe ich leiten:
wir suln uns in iuwerm dienste hiute arbeiten.>
von lunders her helphrîch
sprach als ein wîgant
< zwelf tûsent helde lobelîch
wartent hie mîner hant.
ahî, die slahent slege swinde,
si habent sich bewegen wîb unde kinde.>
hinvür trat her îrinc
als ein helt guot.
< wir haben getrahtet unser dinc>
sprach der recke hôchgemuot.
< sehzehn tûsent volleclîche
die habe wir hie, künec von roemisch rîche,
ich und mîn bruoder erewîn,
daz wizzet vür wâr.
habt daz ûf den triuwen mîn,
swar ich kêre mit der schar
( des sît ân alle swaere)
die helfent iu mit triuwen, unverzagter bernaere.>
gotel der marcman
sprach zem künec von roemisch lant
< sehs und zweinzec tûsent recken ich hie hân,
des sult ir hân ûf mir phant.
die geturren wol gestrîten.
mit dem vanen wil ich selbe rîten.>
von antîoch her îmîân
sprach als ein helt guot
< under mînen vanen ich hie hân
vierzic tûsent recken hôchgemuot.
ahî, daz sint die dâ strîtent!
ermrîche si noch hiute ze leide rîtent.>
dô sprach von bruovinge
der starke norpreht
< mich vreut ein guot gedinge,
wir vehten alle umb daz reht.
sehs und drîzec tûsent helde guote
die wartent mir mit unverzagtem muote.>
< daz ist ein schar hêrlîch>
sprach her rüedegêr.
< ob got wil, ez sol ermrîch
gewinnen solich herzensêr,
daz er unz an sîn ende
dar umb muoz immer winden sîne hende.>
von grôzen ungern îsolt
sprechen dô began
< vogt von berne, ich bin iu holt
und dar zuo alle die ich hân,
des bringe ich iuch wol inne.
ich hân hie vümfzec tûsent man, als ich mich versinne.
einen vanen breiten,
künic dietrîch,
den wil ich selbe leiten,
ûf den ungetriuwen ermrîch.
ahî, wir kumen im ze leide!
man siht noch hiut die tôten ûf der heide.>
nuodunc unde rüedegêr
die heten in ir phlegen
zweinzic tûsent recken hêr.
ahî, daz wâren allez degen
in stürmen unde in strîten!
si worhten manegiu wunder bî ir zîten.
hinevür trat mit gewalde
her walther zehant.
der küene und der balde
sprach wider den künec von roemisch lant
< vil edeler bernaere,
dû solt ouch hoeren mîniu maere.
vrou helche diu milde
hât dir gesendet her
vümfzec tûsent schilde,
( ich waen aber wol, ir sî mêr)
und als manic ors verdecket.
ermrîch wirt mit riuwen erwecket.
der houbetman sol ich sîn,
si wartent mîner hant.
etzel der herre mîn
hât den vanen her gesant,
der ze hiunisch lant gehoeret.
die vînde werdent noch hiute gestoeret
mit jâmer und mit leide,
dazz muoter kint beweinen muoz.
noch hiute ûf dirre heide
mache wir lebens mit tôde buoz
und manegen satel laere.>
< daz vüege got!> sprach der bernaere....
nû hân ich niht vergezzen
od ich habe iu genant,
alle die sint gemezzen,
die dem künec von roemisch lant
mit triuwen helfen wolden.
die heten sich gescharet als si solden.
nû gêt ez an ein strîten,
als mir gesaget ist.
si wâren an den zîten
mit vil manlîcher vrist
ûf diu guoten ors gesezzen.
von stat zogte daz her vil vermezzen.
nû sult ir hoeren vür wâr,
wie man mir hât geseit.
in der vorderisten schar
der werde vogt von berne reit.
ahî, der künec von roemisch lande
valte des tages manegen tôten zuo dem sande.
selb er den vanen vuorte
vor der breiten schar.
ahî, wie erz ruorte
in dem strîte! daz ist wâr.
diu her sîgen begunden
gegen einander kürlîch bî den stunden.
beide berge unde tal
diezen began.
harte michel was der schal,
ob ir ez rehte welt verstân.
man hôrt dâ michel krachen,
dô sich diu her begunden ûf machen.
welt ir nû hoeren gerne,
wie mir ist geseit:
nâch dem vogt von berne
dietleip von stîre reit
mit drîzectûsent recken.
ahî, die vuorten einen vanen kecken.
nâch dietleip dem stîraere
zogt her rüedegêr.
dem volgten sunderbaere
zweinzictûsent recken hêr.
ir sult vür wâr gelouben,
si begunden ermrîchen sêre rouben.
nâch rüedegêr dem milden
zogt her bloedelîn
mit ahzehn tûsent schilden.
ahî, daz muosten ouch recken sîn!
si vuorten ein vanen schoenen.
dô wolte got ermrîchen hoenen.
her dietrîch von kriechen
het dâ manegen man.
des wart vil der siechen
mit starken wunden vreissan.
si worhten starkiu wunder.
des muoste ermrîch geligen under.
an êren und an guote
vil leide im geschach.
got liez in ûz der huote.
sich üebete sîn ungemach,
untz ez gie an al sîn êre.
daz diente er wol: waz touc der rede mêre?
nû hete sich mit schalle
daz her gar bereit.
si wârn zen rossen alle.
als man mir vür wâr hât geseit,
die biderben und die starken
sâzen alle gewâpent ûf den marken.
mit zühten sprach her helphrîch
als ein wîs man
< edel künec von roemisch rîch,
woldet irz âne zorn lân,
einen rât riet ich iu gerne,
der iu ze vrumen hulfe, her von berne,
und ouch der ermrîche
an alle sîn êre gât.>
si sprâchen alle gelîche
< daz waere uns ein vil guot rât.
nû rât an, helt maere,
dâ mit wir überwinden unser swaere.>
< des wil ich iu berihten>
sprach helphrîch der degen.
< ir sult iuch dar nâch phlihten
und sendet balde after wegen
zweinzic tûsent recken.
jâ nenne ich iu die küenen und die kecken.
ez nâhent alzan zuo der naht>
sprach her helphrîch.
< dar umb ich des listes hân gedâht,
daz sage ich iu, her dietrîch.
wir mugen ermrîchen
nimmer baz gewinnen, daz wizzt endelîchen.
dâ müezt ir mich selb ane manen,
daz ich wâr hân.
wir haben ermrîches vanen>
sprach der unverzagte man.
< den vüere wir ze leide
ermrîche morgen ûf die grüenen heide.
alle die naht sul wir rîten>
sprach her helphrîch
< und hie niht langer bîten.
wir suln den künic ermrîch
von êrn und von guote scheiden.
nû lâzet iu mînen rât niht leiden.
als ez morgen tagen welle,
( nu vernemt mit guoten siten)
sô sul wir ermrîches her
allez haben umberiten.
wir suln des niht erwinden,
ermrîches vanen sul wir dann ane binden.
und habt in iuwern sinnen,
waz ich gesprochen hân.
sô dan diu her beginnen
von stat zogen ûf den plân
und daz man welle strîten,
sô sul wir hinden an die vînde rîten.
sô waenet ermrîche,
wir gehoeren in an.
den vanen hêrlîche
widersitzet nieman.
ahî, wie wir si danne enphetten!
unser lant wir von ermrîche retten.
die mit dem vanen rîten,
die sol man ûz wegen.
dâ mit sol man niht bîten>
alsô sprach helphrîch der degen.
< ich weste ez harte gerne,
wer suln si sîn?> sprach der vogt von berne.
< welt ir, die wil ich nennen,
die iu dâ hin sint guot.
ir mugt si gerne erkennen.
ez sint recken hôchgemuot,
edel vogt von roemisch rîche.
ich wil ir einer sîn> sprach her helphrîche.
< sô sî daz ander ortwîn,
der recke hôchgemuot,
und habet ûf den triuwen mîn,
er ist iu zuo der reise guot.
der dritte recke maere
daz sî dietleip der stîraere.
sô sî daz vierde sindolt
ein recke ûz erkorn.
wir geben ermrîch den solt
dâ von muoterkint wirt vlorn.
daz vümfte sî der kecke
îsolt, ein unverzagter recke.
daz sehste sî her sintram,
den lâze ich hie nieht.
daz sibende sî her baltram.
und kumet uns der morgen lieht,
sô brüef wir herzen swaere.
ermrîche mache wir vil setel laere.
daz ahte sî her bloedelîn,
ein recke lobelîch.
daz niunde sol von kriechen sîn
der unverzagte dietrîch.
des zehenden mac ich niht vergezzen,
daz sî her nuodunc der vil vermezzen.
mit uns sol ouch rîten
gotel der marcman.
der hilfet uns ze strîten.
dannoch sul wir einen hân,
der uns die strâze leite.
daz sî her hildebrant der unverzeite.>
nû hân ich iu geahtet
mit ûz genomen phlegen
und ebene getrahtet
die vil unverzagten degen,
die küenen und die raezen.
von danne huoben sich die widersaezen.
sehs und zweinzic tûsent kastelân
die vuortens mit in dar,
diu besten diu si mohten hân.
disiu maere diu sint wâr.
hildebrant der was wîsaere
al dâ hin, geloubet mir diu maere.
< nû vüege uns got der guote,
daz wir in kurzer stunt>
sprach hildebrant der hôchgemuote
< an einander sehen wol gesunt.
sô kan uns niht gewerren.>
urloup nam hildebrant ze sînem herren.
si gâhten über gevilde
alle die naht.
si riten niwan die wilde.
dâ si dâ heten hin gedâht,
dar kômen si âne sorgen,
rehte dô in lûhte der morgen.
von dem here wol mîle lanc
erbeizten si ûf daz wal.
ir sinne wâren niht ze kranc.
si leiten sich nider in ein tal,
dâ kund si gesehen niemen.
dâ strihten si daz harnasch mit den riemen.
nû sult ir hoeren âne strît,
ich wil iu sagen sâ.
rehte unz an vruoimbizzît
lâgen si in der huote dâ.
dar nâch in kurzen stunden
diu starken her ûf machen sich begunden.
nu lât iuch niht verdriezen
und vernemet über al.
sich huop ein starkez diezen
und ein vreislîcher schal.
berc und tal nâch krahte,
dô sich daz ermrîches her ûf mahte.
dô hiez künic ermrîch
blâsen daz herhorn.
daz erhôrte helphrîch.
dô sprach der recke ûz erkorn
< nû sul wir niht langer bîten.
ich sihe daz her alzan von stat rîten.
nû sitzet ûf diu kastelân!>
sprach helphrîch der wîgant.
< wir suln niht langer hie bestân.>
< wer wil den vanen hie ze hant
vor uns allen vüeren?
wir sulen ez mit strîte vaste rüeren.>
< ich wil des vanen selbe phlegen>
sprach her helphrîch.
< nû gedenket, ûz erwelte degen,
wie iuch mant her dietrîch.
helfet weren im sîn êre.
daz dient er mit guot umbe iuch immer mêre.>
hie mit disem maere
si nâch dem here riten.
die recken lobebaere
die zogten mit vil senften siten
unz daz si kômen alsô nâhen,
daz si diu her zesamne bresten sâhen.
< habt ir gegürtet diu marc?>
sprach her helphrîch.
dô sprâchen die recken starc
< wir sîn bereit alle gelîch.>
< bungieret swenne ir wellet,
sô sî diu vriuntschaft elliu ûz gezellet.>
die helme ûf gebunden
heten si zehant.
helphrîch zuo den stunden
nam den vanen in die hant.
er sprach< nû schrîet alle gelîche
ahtschavelier bern!> daz tâten si manlîche.
diu ûz erwelten castelân
diu nam man mit den sporn.
diu molte begunde ûf gân.
dar triben die recken ûz erkorn
mit unverzagtem muote.
daz kom ermrîche niht ze guote.
diu sper si schiere verstâchen
ûf ermrîches man.
die schefte si zebrâchen,
als ich vür wâr vernomen hân.
dar nâch griffens zuo den swerten.
der ermrîches si ze grimme gerten.
si begunden ûf si dringen
mit vreislîchen slegen.
si liezen dar clingen
die starken dietrîches degen.
si striten bî den stunden,
des die ermrîches man vil tiure enphunden.
si riten si dar nidere
rehte alsam ein strô.
si mohten sich niht gehaben widere.
des wâren die dietrîches vrô.
si tâten schaden grôzen:
si sluogen die angeleiten zuo den blôzen.
si liezen inz enblanden,
als si des twanc diu nôt.
diu swert in ir handen
diu wârn von bluote vaste rôt.
owê, der mort was dâ niht cleine.
daz bruofte allez ermrîch der unreine.
daz breite gevilde
allez vol von tôten lac.
helme unde schilde,
als ich vür wâr wol sagen mac,
die wurden dâ verschrôten.
ungezalt vielen ze tal die tôten
beidenthalbe nidere
ûf daz breite wal.
die ermrîchs sluogen ouch hin widere.
si vielen vaste âne zal.
owê, daz velt lac getunget.
wolfhart des tages vaste junget.
daz was ein michel wunder,
daz ebene unde tal
( nû merket vil besunder)
lac allez vol überal.
owê, dâ sturben helde guote.
die tôten sach niemen vor dem bluote.
herte dô wider herte
vil eislîchen streit.
swinde was daz geverte,
alsô hât man mir geseit.
owê der jaemerlîchen swaere!
dâ wart erslagen manic recke maere.
wol unz über mitten tac
werte der strît.
dâ was slac wider slac,
dar nâch haz wider nît.
den solt arnten si vil tiuwer.
si sluogen rehte, daz daz wilde viuwer
niht waeher ûz ir helmen vlouc,
sam ez vuorte ein wint.
ze vehten si dâ niht entrouc.
daz beweinten wîp unde kint
leider sît vil sêre.
si kômen widere lebende nimmermêre.
von ir slegen waete ein schal,
dâ maht gein crefte ranc,
daz beide berge unde tal
von ir starken slegen clanc.
an dem maere ich daz vinde,
ir slege wâren bitter unde swinde.
dâ was niht wider kêrens an.
sich hebet alrêst der strît.
dô kom man wider man
mit zorne an der selben zît.
owê der jaemerlîchen stunde,
des man mit strîte alrêste dâ begunde!
die schiver von den scheften
vaste vlugen entwer,
dâ diu her mit creften
und ouch mit manlîcher ger
durch einander brâchen.
owê, wie si dâ sluogen unde stâchen!
die ringe sich entranden
und ouch die helme lieht.
diu swert in ir handen
( des missesage ich nieht)
durch die halsperge wuoten.
dâ sturben die grimmen zuo den guoten.
ez wâren die besten
dâ zuo einander komen.
man sach daz viuwer glesten,
als ich vür wâr hân vernomen,
vil liehte ûz ir schilden.
owê, wie sî an einander zilden
mit tiefen verchwunden
durch manegen halsperc!
niht anders sî kunden,
si worhten tievellîchiu werc.
man sach daz velt dâ tungen.
die hiunen sturben zuo den amelungen.
die dietrîches degene
die liezen dar gân.
alsô tâten her engegene
die küenen ermrîches man.
an einander si sich houten,
daz velt si mit den tôten vaste bouten.
ze lebene si niht gerten,
daz wart dâ vil wol schîn.
ez kunde von swerten
ein sturm nimmer herter sîn.
si stâchen, sî sluogen,
grôzen haz si ûf einander truogen.
wol unz über mitten tac
werte dirre strît,
daz man anders dâ niht phlac.
nû hoeret an dirre zît.
als der mitte tac begunde
sîgen zuo, dô kom ouch an der stunde
der edele bernaere
mit manlîchen siten
und manic recke maere.
si heten al den tac gestriten
von ir walstat her engegene.
alrêst kômn zesamne die dietrîches degene.
dâ wart unmaezlîchen grôz
der starke herschal.
daz gevilde allez nâch dôz,
alsam tete berc unde tal.
starc was ir messenîe.
hornbogen volgten schoener schare drîe.
welt ir nû hoeren gerne,
mit wem der dâ was:
er diente dem von berne,
alsô uns daz buoch las.
er vrumte ermrîche
grôzen schaden, daz wizzet sicherlîche.
die dietrîches recken
die stuonden ûf daz lant.
die starken und die kecken
die liezen ruowen alzehant
diu ors sicherlîchen.
sî hiezen den sweiz ab in strîchen.
die helme si ab gebunden,
als man mir sagte sint.
an den selben stunden,
dô vuogte in got einen wint,
der kuolte in ir herze.
dô huop sich aber ermrîches smerze.
mit zühten sprach her rüedegêr
als ein helt guot
< wir sulen bîten nû niht mêr,
ir küenen recken hôchgemuot.
bereitet iuch an disen zîten:
ich sihe dort her ein starke rote rîten.
dâ vor ein vane vliuget,
der verret harte wol.
mîn sin mich niht entriuget:
ich wil râten, als man sol,
daz wir uns wegen alle.
man biuzt uns an mit einem starken schalle.>
si gurten den marken
mit willen underwant,
die küenen und die starken,
mit vil werlîcher hant.
ûf diu kastelân si sâzen.
ir rote si in dem starken sturme mâzen.
an den selben zîten,
dô daz wart getân,
dô sach dort her rîten
rüedegêr der marcman,
ahî, einen recken guote,
der was aller rôt von dem bluote.
er selbe und sîn kastelân
was allez bluotvar.
solde er tûsent wunden hân,
daz wil ich sprechen vür wâr,
er möhte sô eislîche
niht sîn gewesen, daz wizzet sicherlîche.
wolfhart der starke
reit den selben an.
der saz ûf einem marke,
dem besten daz diu werlt ie gewan.
ahî, daz wil ich iu nennen,
daz ir ez an dem maere mugt erkennen.
valke was daz ors genant,
als ich vernomen hân.
ez was daz beste über elliu lant,
des hôrte ich jehen manegen man.
als ich mich kan versinnen,
des wart ouch der von berne sît wol innen
in manegen herten strîten,
dâ er ez inne reit.
ez sweich im nie bî sînen zîten,
als mir vür wâr ist geseit.
heiâ, ez was ân mâzen staete.
ez vlouc über velt rehte alsam ez waete.
nû hoeret sunderbaere,
waz ich iu tuon bekant.
starcher der vil maere
kom wolfharten an gerant.
diu sper si beide verswanden,
si wâren starc in armen unde in handen.
wolfharten den recken
er von dem orse stach
den küenen und den kecken.
dô daz her dietrîch gesach,
daz wart im harte swaere.
mit grimme reit dar der bernaere.
in twanc unmaezlîche
ein grimmiger zorn.
der künec von roemisch rîche
sluoc ûf den recken ûz erkorn
mit beiden sînen handen:
er schiet starchern von allen sînen landen.
er wunte in harte sêre
durch einen helm guot,
daz dem recken hêre
beidiu hirne unde bluot
ûz brast dâ ze sînen ougen.
er sprach< dû maht des slages niht gelougen.>
ouch sluoc starcher der maere,
als ich iu tuon bekant,
dem küenen bernaere
den schilt enzwei vor der hant
mit manlîcher hende.
dâ mit nam her starcher den ende.
nider von dem kastelân
viel er ûf daz gras:
der vil unverzagte man
harte schiere tôt was.
von berne der starke
zôch sich alzehant zuo dem marke.
ditze edel kastelân
gewan her dietrîch,
als ich vür wâr vernomen hân,
alrêste des tages sicherlîch.
ahî, ez kom im sît ze guote:
ez gevreute in harte dicke in sînem muote.
dar nâch in kurzen zîten
( welt ir vernemen mêr)
dô sâhen si zuo rîten
die edelen welrecken hêr:
die kecken zuo ir handen,
die heten gesamnet sich von manegen landen.
sîvrit von niderlant
reit in der vordristen schar.
einen vanen vuorte er in der hant
harte guoten, daz ist wâr.
heiâ, jâ volgten im die kecken:
er hete mêr danne drîzic tûsent recken.
manec verdecket kastelân
man dâ vüeren sach.
welt ir, ich wil iuch hoeren lân,
wie der vogt von berne sprach
< ir maeren helde guote,
nû trahtet mit unverzagtem muote.
ich sihe dort her rîten
vil manegen wîgant:
die wellen mit uns strîten.
des sît gewarnet alzehant,
und râtet, liebe gesellen,
wen wir der unsern an si schicken wellen.>
< wer taete ez sô billîche>
sprach wolfhart zehant
< als ir, künec von roemisch rîche?
wir vehten wan umb iuwer lant.>
dô sprach der vogt von berne
< ich tuon ez selbe billîch unde gerne.
die mir nû helfen wellen,
die sitzen ûf diu marc.>
< wir sulen die vînde erschellen>
sprach wolfhart der recke starc
< daz si des sêre enphinden.
wir scheiden si von wîben und von kinden.>
vierzec tûsent recken
die wâren nû geschart.
die küenen und die kecken
in liehten brünnen wol bewart,
ahî, ûf diu ors si sâzen.
si kêrten in gelîchen ebenmâzen
und zogten under schilde
aldâ hin zehant.
rüedegêr der milde
sprach wider den vogt von roemisch lant
< owê, ez gêt nû an ein strîten.
ich sihe dort einen den tiuristen rîten,
den elliu diu rîche
manlîch hânt ûz erkant.
ez ist sicherlîche
der hôhe künec von niderlant.
ahî, im volgent helde guote.>
alsô sprach rüedegêr der hôchgemuote.
< daz ist ein grôziu vreise>
sprach her wolfhart.
< si geriuwet lîht diu reise,
daz si die starken widervart
gesagent nimmer mêre.
si lâzent uns hie ir lîp unde ir êre.>
si zogten müezeclîche
vür sich ûf daz velt.
die helde ellensrîche
die gâben bluotigen gelt
ûf der breiten heide.
in geschach dâ beidenthalbe leide.
dô der vogt von berne
mit sîner rote was komen,
( nû sult ir hoeren gerne,
wie ich an dem maere hân vernomen)
ahî, mit ellenthaftem muote
was ouch komen sîvrit der guote.
zwischen in beiden
was ez niht ze wît,
daz wil ich iu bescheiden.
si hielten unlange zît
die edeln künege rîche.
sîvrit reit an den starken dietrîche.
zwei scharphiu sper si vuorten
in ir ellens hant.
mit zorne si diu ors ruorten,
si kômen ûf einander gerant.
si warten vîntlîche
ietweder des andern sicherlîche.
welt ir nû hoeren gerne,
sô tuon ich iu bekant:
den werden vogt von berne
traf der künec von niderlant
mit einem stiche swinde,
als ich ez an disem maere vinde,
durch den schilt vesten
und durch den halsperc.
von noeten muoste bresten
daz herte staelîne werc.
er hete vil nâch den ende
genomen von sîvrides hende.
wie er sich erwerte,
daz tuon ich iu kunt:
od waz in ernerte,
daz sult ir hoeren hie ze stunt.
daz tete ein hemd sîdîne,
daz truoc er under dem halsperge sîne.
dar in vier heiltuom lâgen
versigelet alle zît,
diu sîn vil vaste phlâgen,
swenne er reit in den strît.
ich wil iuch des bewîsen,
dar ûf wider want daz sperîsen.
der schaft muost abe bresten
von disem stiche starc.
von sînen creften vesten
muost sich biegen daz marc.
doch sult ir hoeren gerne,
sîvrides vergaz ouch niht der vogt von berne.
er traf in williclîche
mit manlîcher hant
sîvrit den künic rîche,
als mir daz maere ist bekant.
den helm durch beide wende
stach er daz sper slehte unz an daz ende,
daz man sach ze stücken
die drumes zol ûf gân.
dar begundens rücken
die starken dietrîches man:
als tâten her engegene
die unverzagten sîvrides degene.
ze sturme si sich wanden
an der selben zît,
si zuhten diu swert ze handen.
sich huop ein grimmiger strît.
owê, wie si ir leit râchen!
mit den roten si durch einander brâchen.
ze lebene si niht gerten.
dâ wart ein suonestac.
man hôrte von ir swerten
manegen bitterlîchen slac
ûf die helme clingen.
jâ heten si ze lebene niht gedingen.
swinde was ir geverte.
maht gegen der sterke vaht.
beidenthalbe man sich werte.
der strît werte unz an die naht.
owê, si stâchen unde sluogen,
an einander si vil cleine vertruogen.
den solt si arnten tiuwer
leider ûf dem wal.
daz grimme wilde viuwer
sach man vliegen âne zal
ûz helmen und ûz schilden.
da gelâgen die argen zuo den milden.
si sturben sunder melme
vaste âne zal.
si sluogen durch die helme,
daz daz houbet und diu hirneschal
enzwei sich allez trande.
mort tâten die von etzeln lande.
die starken sîvrides man
die wâren ouch bewegen.
si liezen vast dar nâher gân.
swaz sî erreichten mit den slegen,
vür wâr ich iu bediute,
si sluogen beidiu ros unde liute.
si liezen inz enblanden,
grimmic was ir zorn.
die ringe sî entranden,
die starken recken ûz erkorn.
si houten tiefe wunden,
die dar nâch wurden nimmermêr gebunden.
si bruoften grôzen smerzen.
grimmic was ir nît.
si wâren hertes herzen.
si vâhten einen starken strît.
vür wâr ir daz geloubet:
si sluogen durch diu hersnier ab diu houbet.
daz sagte man mir sidere,
die wîle der tac schein,
unz ûf den gürtel nidere
den lîp und ouch daz ahselbein
houwen si begunden.
daz wâren ungevüege tiefe wunden.
man sluoc dâ eteslîchen
gar ob der gürtel abe,
daz wizzet sicherlîchen.
sich ringte sîvrides habe,
er vlôs dâ edele recken.
sich gulten ouch vil tiure dâ die kecken.
si enwolden niht entwîchen
beidenthalben dan.
si liezen dar strîchen
baz danne ich iuz gesagen kan.
mort tâten die vil kecken.
man sach die gêre in den halspergen stecken,
daz ez dâ zuo dem herzen
hinden ûz brast.
owê des grôzen smerzen!
dâ starp manic werder gast.
vil cleine was ir barmen.
man sach manegen wunt in houbet unde in armen.
was daz niht ein wunder
diu nôt diu dâ geschach?
nû merket vil besunder,
manegen man dâ rîten sach,
dem houbet unde zende
allez was enzwei, dar zuo ab die hende.
der jâmer was manicvalt,
michel was diu nôt.
owê, dâ sturben helde balt.
daz breite velt daz was rôt.
owê, überal von bluote.
da gelâgen ûz erwelte degene guote.
dirre sturm werte
die naht unz an den tac,
daz man niht anders gerte
niwan daz man vehtens phlac.
owê, dô was vil cleiniu wunne.
als des morgens ûf gie diu sunne,
dô lebte dâ nieman,
daz sage ich iu vür wâr.
der zweier rîchen künege man
die wâren tôt alle gar:
ir lebt wênic bî den stunden.
dennoch si des sturmes niht erwunden.
her sîvrit und her dietrîch
die wâren ûf dem wal
zesamne komen sicherlîch.
ungehiuwer was der schal,
der dâ clanc von ir swerten.
mit nîde se beide an einander gerten.
die edeln recken milde,
daz ist mir wol bekant,
die heten die schilde
gar gehouwen von der hant.
si vâhten sam si wunnen.
diu ougen in vor zorne rehte brunnen.
an einander si dâ muoten
mit slegen, daz ist wâr.
die halsperge rehte gluoten
von der hitze sunderbâr.
daz maer ich unsanfte lîde:
heizer tunst der rouch ûz ir lîbe.
die slege ungehirmlîchen
clungen ûz ir hant.
si liezen dar strîchen
die küenen recken ûz erkant.
si getorste niemen scheiden,
ez mohte ouch niemen komen zuo in beiden.
si wâren bêde tumbe
und grimmic gemuot,
si triben einander umbe
die hôhen edeln recken guot.
der sweiz von in schraete,
ein swinder wint von ir swerten waete.
si werten lange an in wer,
als mir daz buoch ist kunt.
durch daz creftige her
sluogens vier und drîzec stunt.
vil wît wârn ir gazzen.
si begunden mit slegen einander vür vazzen.
si vâhten mit einander hie
eine harte lange zît,
daz si sich geschieden nie.
harte swinde was der strît.
doch kom ez zuo den stunden,
ê daz si des strîtes vol erwunden,
dô hete der von berne
den künec von niderlant,
welt ir ez hoeren gerne,
gevetelt vür mit heldes hant.
er sluoc die slege vreislîchen,
her sîvrit muoste allez vor im wîchen.
dô in her dietrîch brâhte
wider an die walstat,
der bernaer gedâhte,
als man mir gesaget hât,
und lief dar an der stunde,
als er immer allermeiste kunde.
harte crefticlîche
sluoc er einen slac
sîvride dem ellens rîchen,
daz er nider vor im gelac
gestrahter in dem schilde.
sigelôs wart der küene und der milde.
dô der herre dietrîch
den andern slac dar bôt,
her sîvrit der lobelîch
rief vil lûte, des gie im nôt,
< edel künec von roemisch rîche,
lâ mich leben, sô tuost dû vürstenlîche!>
den guoten palmungen
er dem vogt von berne gap.
des het er in betwungen.
er liez in leben, als er in bat.
iedoch sprach her dietrîch mit sinnen
< her sîvrit, ichn lâz iuch niht komen hinnen.>
er bevalch in sehs recken
hie an dirre zît.
die huoten des kecken.
her dietrîch kêrt widr in den strît
mit ahttûsent helden guoten.
ein starkez her kom mit dem milden fruoten.
des wâren sehzehn tûsent man,
als mir ist geseit.
die rante der starke nuodunc an
mit manegem degen unverzeit.
owê, sich huop an den zîten
zwischen in ein grimmigez strîten.
fruote von tenemarken
vuort einen vanen breit.
sich huop von dem starken
beidiu nôt und arebeit.
von stat si dors sprancten,
diu sper si vil müezeclîchen sancten.
nuodunc der maere
der reit fruoten an.
hie mit ich daz bewaere,
dâ kom man wider man
mit grimmigem muote.
dâ liezen si die zageheit ûz der huote.
diu sper si verstâchen,
dâ huoben si mit an.
die schefte si zebrâchen.
dô wart langer niht verlân,
si ruhten zuo den swerten.
mit dem grimmen tôde si an einander werten.
vil rehte man nû merke,
waz ich sagen wil.
diu craft vaht gegen der sterke.
da geschach schaden harte vil,
mit strîte si sich wurren,
diu ors von den stichen sêre kurren.
die küenen recken milden,
die vehtens niht entrouc,
die sluogen daz ûz den schilden
und ûz den helmen viuwer vlouc.
die halsperge vesten
die muosten vor ir grimmen slegen bresten.
si begunden sêre koufen
daz ermrîches golt.
die tôten lâgen ze houfen.
verteilet müeze sîn der solt,
den si dâ enphiengen!
der recken slege gar ze verche giengen.
man hôrt die slege hellen
ûf manegem helme lieht.
die starken und die snellen
die schônten an einander nicht.
si wurfen, sî stiezen,
mit den swerten si die tiefen wunden miezen.
mich nimt des immer wunder,
wie si ez mohten erwern.
ir slege sô besunder
muosten ûz von beine swern.
mit grimme si daz wal trâten,
dâ si sich des lebens bewegen hâten.
dâ was nôt und ungemach
leider âne zal.
die tôten man vallen sach
von den orsen ûf daz wal.
die jungen und die alden,
ez sturben dâ die tumben zuo den balden.
swaz iu von herten strîten
ie wunders ist geseit
bî iemannes zîten,
daz ist ein cleiniu arebeit
wider disen sturm starken.
si vielen ungezalt von den marken.
die den mort dâ tâten,
die sint mir wol bekant,
die sich des bewegen hâten,
daz si bürge unde lant
nimmermêr wolten beschouwen.
si begunden êrst die herten ringe houwen.
dîe halsperge sich lôsten
von ir herten slegen.
ich enweiz wes si sich trôsten.
die vil unverzagten degen
die vâhten sam ez brünne,
dâ was niwan wê und lützel wünne.
daz starke wilde viuwer
ûz ir helmen spranc.
ir slege wârn ungehiuwer,
grôzer zorn si des twanc.
swen si mohtn erlangen,
umb den was ez alzehant ergangen.
der grimme zorn wahte
ûz ir herzen grunt.
si sluogen daz ez krahte,
daz ist mir endelîchen kunt.
diu swert clungen in ir handen,
mit slegen si die liehten helme entranden,
daz si sich muosten klieben
unz ûf die patwât.
die leiden zuo den lieben,
als man mir gesaget hât,
die gelâgen dâ tôte.
si gulten sich bêdenthalbe vil genôte.
herte der sturm was,
als ich vernomen hân.
man sach bluomen unde gras
mit bluote allez enouwe gân.
die helme und die schilde
die lâgen ungezalt ûf der wilde.
slac dâ wider slac gelac
hin unde her.
si striten allen den tac.
wâ geschach daz iemêr?
si tâten schaden herten,
beidenthalben si sich manlîch werten.
nuodunc der guote
kecklîchen vaht,
und gegen im der milte fruote.
der strît werte unz an die naht.
nu geloubet mir diu maere,
her dietleip der edele stîraere
der hete mit heldes muote
einen recken bestân.
marke hiez der guote.
er was ein ûz erwelter man
in stürmen unde in strîten.
er begie vil manic wunder bî sînen zîten.
von alzey her volkêr
den bestuont her paltram.
daz wâren zwêne recken hêr,
als ich vür wâr vernomen hân,
mit lîbe und mit guote.
si wâren unverzaget in ir muote.
von lunders her helphrîch,
daz tuon ich iu bekant,
der kom harte manlîch
an einen recken gerant.
des namen wil ich iu nennen,
daz ir in an dem maere muget erkennen.
er was von pârîse,
baldunc sô hiez er.
er warp nâch hôhem prîse,
dar zuo was im harte ger.
owê, die zwêne helde maere
die sluogen ûf einander slege swaere.
gotel der marcman
der bestuont mit ellens hant
einen recken lobesan,
des name ist mir wol erkant.
wîkêr was er genennet,
den man in manegem strîte wol erkennet.
îrinc der maere
mit manlîchen siten
der kom sunderbaere
an einen recken geriten,
der hiez hiuzolt von grüenlande.
owê, niht guotes leider in dar sande.
bloedelîn der kecke,
als mir daz maere ist kunt,
den bestuont ein recke
mit starker craft an der stunt.
ich wil des niht vergezzen,
sturmholt hiez der vil vermezzen.
von swangöu was er geborn.
er hete an sîner schar
zwelf tûsent recken ûz erkorn:
daz ich iu sage, daz ist wâr.
owê, die nâmen dâ den ende
allermeist von bloedelînes hende.
nû hoeret starkiu maere,
diu ich iu tuon bekant.
walther der lengesaere
der bestuont mit ellens hant
heimen den vil starken.
si sâzen bêde ûf zwein guoten marken.
von kriechen her dietrîch
den bestuont an der zît
ein edel recke lobelîch.
nû sult ir hoeren âne strît,
wie der ist geheizen.
den sach man dâ tiefe wunden meizen.
bitrunc von môrlande
hiez der volcdegen.
vil wol man in bekande.
er was ein vürste ûz gewegen
mit manlîchem ellen,
ich künd iu sîn tugent nimmer vol gezellen.
îsolt der guote
der bestuont mit ellens hant,
der küene hôchgemuote,
einen recken ûz erkant.
der hiez gêrolt von sahsen.
er was mit starken strîten wol gewahsen.
von salnike her berhtram
den bestuont ein recke guot,
den ich genennen vil wol kan:
sigehêr hiez der hôchgemuot.
er was von zaeringen,
er hete zuo dem lebne niht gedingen.
nû hoeret disiu maere,
waz dâ die recken tuont.
wolfhart der lobebaere
einen recken dâ bestuont,
den küensten und den besten,
den si über beidiu her dâ inder westen.
von norwaege hiez er buozolt,
als mir ist geseit.
der was den hiunen niht ze holt:
des kômen sî in arebeit.
buozolt und wolfharte
die kômen gein einander wol gescharte.
rüedegêr von bechelaeren,
als ich hân vernomen
an disen starken maeren,
was her gegen im bekomen
der marcgrâve balther von etzelingen.
dô huop sich ein vreislîchez dringen.
hildebrant der alde,
als mir ist gesaget,
der küene und der balde,
den bestuont ein recke unverzaget,
tibân von gurdenwâle.
sich huop ein grôzer sturm bî dem mâle.
von antîoch her imiân,
ein maerer helt guot,
den bestuont, als ich vernomen hân,
ein rîcher vürste hôchgemuot.
der was vermaeret wîten,
den man dâ wol erkande in allen strîten.
daz was von wurmz gunther,
als mir gesaget ist.
mit vil manlîcher wer
was er ein recke ze aller vrist.
der edele künic hêre
pruofte den hiunen manic herzen sêre.
den unverzagten gêrnôt
bestuont her eckewart.
des gelac dâ manic helt tôt.
des sî vervluochet diu vart,
die si in roemisch lant ie getâten!
ermrîch der hete sî alle verrâten.
nentwîn von elsentroye
der kom ouch in den strît.
den bestuont mit grôzer schoye
wolfkêr der starke bî der zît.
ahî, zesamne kômen dô die kecken.
des sturben dâ die küenen welrecken.
ruodwîn von treisenmûre
der kom dort her geriten.
den huop ouch vil untûre
( nû vernemet mit guoten siten)
vehten ze allen stunden.
dem hân ich einen geverten vunden.
den wil ich iu nennen,
ob ir ez hoeren welt,
daz ir in muget erkennen.
friderîch hiez der helt:
er was von sêlande,
den man in vremden landen wol erkande.
her stuotfuhs von rîne
( nû vernemet âne zorn
ûf die triuwe mîne)
den bestuont ein recke ûz erkorn,
des ich niht mac vergezzen:
sigemâr sô hiez der vil vermezzen.
er was dâ ze engellande
ein gewaltic künic rîch.
zweinzec tûsent wîgande
die warten im dâ volleclîch.
owê, die wurden erslagen sidere,
der kom nie deheiner lebendec widere.
von brûnswîc tîrolt
ein vürste was genant.
dem wârn die hiunen niht ze holt.
an den kom her sigebant.
ahî, die wâren küene beide,
si gelâgen ouch sît tôt ûf der heide.
nû wil ich vürbaz setzen,
als mir ist kunt getân.
ortwîn von metzen,
der bestuont einen küenen man.
der was lantgrâf dâtz düringen.
der liez ouch mit strîte dar clingen.
der was geheizen markîs,
ein recke unverzagt.
in herten stürmen was er wîs,
alsô hât man mir gesagt.
er kunde wîse raete:
er was starc milde unde staete.
sindolt der maere
reit witegouwen an.
vil wol ich daz bewaere,
si wâren zwêne kecke man.
do bestuont witegîsen
berhtramen, den küenen und den wîsen.
welt ir nû hoeren gerne,
sô wil ich iuch wizzen lân,
wen der vogt von berne
in dem sturme sol bestân.
ahî, daz wil ich iu mezzen,
des enwil ouch ich nû niht vergezzen.
ahî, daz ist von sahsen
der küene liudgast.
des ellen was gewahsen,
daz im dar an niht gebrast
bî allen sînen zîten.
daz het er wol erzeigt in manegen herten strîten.
von mîssen her liudgêr
ouch niht sus beleip:
bitrolf der marcgrâve hêr
bestuont in, als mir ist geseit.
der lantgrâve uolrîch von tegelingen,
den wil ich brüeven ouch ze disen dingen.
den bestuont her albrant,
ein ûz erwelter degen.
ich tuon iu rehte daz bekant,
dâ wâren recken vil bewegen
lîbes unde guotes,
in dem strîte zorniges muotes.
nû sult ir merken ebensleht,
sô tuon ich iu kunt.
von bruoveningen norpreht
der bestuont an der stunt
einen edelen vürsten rîchen
in scharphen strîten vil behagenlîchen.
môrunc was er genant,
als ich vernomen hân,
ein werder recke ûz erkant.
des muoste im jehen manic man,
daz er daz beste taete.
er kunde ouch die wîslîchen raete.
von sibenbürgen marholt
der kom ze voller zît.
der was ermrîche niht ze holt.
nû sult ir hoeren âne strît,
gêrbart der hôchgemuote
der kom dar, daz was ein helt guote.
nu hân ich iu gemezzen
die ellenthaften degen,
und niemens dâ vergezzen,
die dâ wol strîtes mohten phlegen.
nû gêt ez an ein strîten,
daz maneger dâ des urteils muoz erbîten.
zesamne sî staphten
die recken ûz erkorn.
vîntlîchen sî kaphten.
sich huop ein grimmiger zorn.
diu scharphen swert si vuorten,
alrêste sî ez manlîchen ruorten.
zesamne sî drungen,
der sturm der wart starc.
die liehten helme erclungen,
vaste kurren diu marc.
si houten tiefe wunden.
sich huop ein grôzer wuof bî den stunden.
man sach daz viuwer glesten
ûz den swerten guot.
die helme muosten bresten,
dar ûz schraete daz bluot.
ez enwart nie strît sô herte.
harte jaemerlîch was daz geverte.
ûf der heide wîte
worhten si diu starken werc.
in dem starken strîte
wart vil manic halsperc
durchhouwen und durchschrôten.
dâ gelac harte vil der tôten.
dâ sturben helde guote
und recken ûz erkorn.
si wuoten in dem bluote
an maneger stat unz über die sporn.
si wurben nâch des tôdes ende.
ir wâfen vaste sniten in ir hende.
dô schriren die hie wâfen
vaste ûf dem wal:
sô wâren die entslâfen,
die ahten cleine ûf den schal.
owê der jaemerlîchen swaere!
lûte rief dô wolfhart der maere
< wir suln daz velt vüllen
hiute mit den scharn,
daz man mit den züllen
ûf dem bluote müeze varn.
ahî, dâ sih ich mîn tunge!>
alsô sprach wolfhart der junge.
die starken hiunen alle
die liezen dar gân
in dem sturm mit schalle.
daz viuwer ûz ir helmen bran
sam ez ein blâsbalc blaete.
daz bluot immer nâch den slegen schraete.
lungel unde herze
muoste enzwei gân,
daz was ein grôzer smerze.
dâ vaht man wider man
sam si der tiuvel vuorte.
ahî, wie ez wolfhart dâ ruorte!
diu barmunge was cleine
diu zwischen in dâ was.
velt unde steine,
dar zuo bluomen unde gras
was allez rôt von bluote.
nû riuwent mich die edelen helde guote.
der schal von ir hande
der was unmâzen grôz.
man sach ûf dem lande
der erde harte wênic blôz.
diu rote an einander muote.
diu heide was swarz dâ si ê bluote.
man sach die schilde vliegen
vaste von ir hant.
uns welle daz buoch liegen,
die halsberge wurden ouch entrant
vil vaste und vil sêre,
daz sî ez überwunden nimmer mêre.
man sach daz bluot rinnen
vaste über velt.
als ich mich kan versinnen,
dâ was vil jaemerlîch der gelt.
si sluogen, sî stâchen,
ine weiz waz si an einander râchen.
die liehten herten helme
die mohten niht gestân.
die recken sunder melme
die ranten vaste einander an.
diu ors sich muosten biegen,
man sach daz viuwer ûz den swerten vliegen.
si gelâgen vaste under
beidenthalbe dâ.
nû merket ditze wunder,
ez geschach nie anderswâ
ein sturm alsô herte.
die liehten halsperge man verscherte.
arme unde hende
die wurden hin geslagen.
ê daz der sturm naem ende,
ich wil iu endelîchen sagen,
si sturben et alle gelîche.
grôzen schaden nam dâ ermrîche.
beidiu ebene unde tal
was vil nâch allez vol
mit den tôten über al.
ich enweiz waz ich iu sagen sol.
si muosten et alle belîben.
owê der maere diu ir schoenen wîben
sît kômen heim ze lande!
daz was ein michel clagen.
si wurben nâch dem phande,
dâ von ir noch hoeret sagen.
daz kom et allez von ermrîchen.
des müeze im got an dem urteile geswîchen!
und gewinn sîn nimmer ruoche
weder dort noch hie!
daz ich im alsô vluoche,
daz moht ich gelâzen nie.
jâ muost von sînen schulden
manic man den grimmen tôt dulden.
si liezen dar strîchen
die recken hôchgemuot.
si wolten niht entwîchen
einander, daz was niht guot.
des muosten si dâ sterben.
si wolden beidenthalben ruom erwerben.
si begunden vaste grimmen
mit slegen durch unde durch
und ûf einander limmen.
man sach velt unde vurch
allez sweben mit bluote.
da gelâgen ûz erwelte recken guote.
si wurden gerochen sidere
die dâ lâgen tôt ûf dem wal.
sô vielen dâ drîzec nidere
von den orsen ze tal,
der ân houbet, der ân hende.
si nâmen alle jaemerlîchen ende.
vaste schrei her wolfhart,
als ich hân vernomen.
der was mit grimmiger vart
her wider durch die vînde komen.
owê, der edele helt guote
der was aller rôt von dem bluote.
beidiu helm unde schilt
daz was zerhacket gar.
er was mit wunden gezilt,
disiu maere diu sint wâr.
er hete ouch sich vergolten,
grôzen jâmer si von sînen handen dolten.
die jungen und die alden
die mohten niht mê.
die starken und die balden
den geschach von slegen wê.
vil michel was ir swaere.
nû sult ir hoeren diu vil starken maere.
die schar zesamne drungen
vaste ûf dem wal,
die alden und die jungen.
harte michel was der schal.
bewegen si sich hâten,
ein swindez phat si mit den vüezen trâten.
si wâren strîtes vlîzec
dort und ouch hie.
sô vielen dâ wol drîzec.
solh wunder gesâht ir nie
bî allen iuwern zîten.
ez gie alrêst an ein hertez strîten.
diu nôt diu was manicvalt
von ir slegen starc.
dâ sturben die helde balt,
dar zuo diu ûz erwelten marc.
owê der jaemerlîchen leide!
da gelâgen recken tôt ûf der heide.
die tiefen wunden herte
die wurden dâ geslagen.
niemen den andern nerte.
mîn viere mohten niht gesagen
die nôt noch daz wunder.
ir gelac dô beidenthalp vil under.
si stâchen, sî miezen
die edelen brünne lieht
mit swerten und mit spiezen.
einer schônte des andern nieht.
des muosten si verderben
und des grimmen tôdes dâ ersterben.
ez geschach bî niemens zîten
ein mort alsô grôz
in allen herten strîten.
die gêre man durch die brünne schôz,
daz si in dem lîbe stahten.
den grimmen zorn si ûz ir lîben wahten.
welt ir nû hoeren gerne,
waz wunders dâ begie
der werde vogt von berne,
daz wil ich iu bescheiden hie.
daz ist mir ein kundez maere,
zwei tûsent man sluoc dâ der bernaere.
der edele vürste maere,
alsô mir ist bekant,
der rîche bernaere
der rette vaste sîniu lant
vor dem künege ermrîche.
sîniu leit diu rach er williclîche.
lîbes unde guotes
wâren si bewegen.
manlîches muotes
sach man die ûz erwelten degen.
si striten mit grimme,
als ich mich an dem maere versinne.
welt ir nû gerne vernemen
daz maere an dirre zît,
sô mac iu harte wol gezemen:
ich wil iu sagen, wie der strît
ein ende nam ze leste.
dâ sturben beide vriunde unde geste.
unz an den einleften tac
werte dirre strît,
als ich vür wâr wol sagen mac.
diu vil starke heide wît
lac elliu vol von tôten.
dâ wurden helme und schilde vil verschrôten.
diu ûz erwelten kastelân
gelâgen ouch dâ tôt.
als ich vür wâr vernomen hân,
daz velt was über al rôt
von maneges mannes bluote.
da verdurben ûz erwelte recken guote.
nû merket vil besunder
an disen maeren ouch,
was daz niht ein wunder?
der tunst von ir lîben rouch
in allem dem gebaere,
sam ob ieslîcher an gezündet waere.
ich gehôrt bî mînen zîten
an buochen nie gelesen,
in allen landen wîten
ist nie kein strît sô herte gewesen
sam der ze raben sicherlîche.
des müeze got verteilen ermrîche!
mich muoz des immer wunder hân,
wie siz erwerten ie.
daz selbe spricht noch manic man,
man vrâget dort unde ouch hie,
wie si daz ie erwerten
daz lange vehten mit den scharphen swerten.
swinde was daz geverte
ûf der heide breit.
die liehten helme herte
man mit swerten gar durchsneit,
daz daz bluot muost dar ûz rinnen,
als ich mich an dem maere kan versinnen.
in disem sturme vreislîch
der dâ gie entwer,
dô kom der herre dietrîch
gedrungen bitterlîch dort her.
der edele und der ziere
den heten bestanden edeler recken viere.
si liezen ûf in dringen
mit slegen âne zal.
michel was daz clingen,
daz velt allez nâch erhal.
si striten sam si tobten.
bewegen wâren die hôchgelobten.
der edele künec von roemisch lant
houwen began.
er frumt dâ nider ûf den sant
manegen unverzagten man,
tôte unde wunde,
daz iu daz nieman vol gesagen kunde.
sînen schaden rach er tiuwer
mit eislîchen slegen.
er sluoc vil ungehiuwer
ûf die ermrîches degen.
er rach sich an in sêre,
daz sî ez überwunden nimmer mêre.
fruote von tenemarke
mit grimme dort her gie
mit eime sturme starke.
solhes wunders gesâht ir nie
als von sînen handen.
in widersâzen sêre die von hiunisch landen.
er truoc in sîner hende
ein wâpen alsô breit.
dâ von nam den ende
vil manic recke gemeit.
er lie dar nâher strîchen,
er kom mit slegen an den starken dietrîchen.
die zwêne recken milde
küene und ûz erkant
die liezen die schilde
und nâmen diu swert in bêde hant.
si gunden an einander loufen.
dô wolden sî ir leben beide verkoufen.
mit grimmigem muote
sluogen sî dar.
die vrechen helde guote
die nâmen vîntlîchen war,
wâ si treffen kunden.
si vâhten grimmeclîche bî den stunden.
man hôrte ir slege hellen
über berc und über tal.
die küenen und die snellen
die sluogen vaste âne zal
daz in daz viuwer lûhte.
nune weiz ich, wes den bernaere bedûhte.
sô er almeiste mohte,
an fruoten er dô lief.
er tete als im getohte.
er holte ûz sînem herzen tief
einen slac sô herticlîchen:
des enkalt vil sêre fruote der rîche.
er traf in mit dem swerte
vaste sunder melm
reht dâ er sîn gerte
ûf den liehten guoten helm.
des slages mohte er niht gelougen.
im spranc daz bluot ûz beiden sînen ougen.
nû merket rehte waz ich sage.
dô der slac was ergân,
( hier an ich iuch niht verdage)
fruote der unverzagte man
der begunde zehant vallen.
daz erbarmte sêre sînen recken allen.
er hete den künic hêre
sô sêre nider geslagen,
daz er dar nâch immer mêre
muoste maere dâ von sagen.
ez was vil nâch gewesen sîn ende.
er rahte dem bernaere beide hende.
daz erbarmte alsô sêre
den künec von roemisch lant.
er sûmte sich niht mêre,
er zuhte in ûf sâ zehant.
vor dem tôde er in nerte:
er stuont über in selbe unde werte.
nû wizzet sicherlîche,
und waer des niht gewesen,
fruote der rîche
waere nimmermêr genesen
vor dietrîches recken.
alsô nerte her dietrîch den kecken.
den tugenthaften fruoten
bevalch er al zehant,
den milden und den guoten,
dem unverzagten hildebrant.
daz tete der bernaere
umbe daz daz er ân angest waere.
nû sult ir hoeren gerne
noch mêre an dirre zît.
der werde vogt von berne
kêrt aber wider in den strît.
ahî, er liez imz wol enblanden,
er gap daz edel swert ze beiden handen.
gelîche einem wurme
werte noch sîn craft.
in dem herten sturme
erzeigte er sîne meisterschaft.
er vaht vil menlîchen,
er wold in dem sturme niemen entwîchen.
in den selben zîten
dô sach her dietrîch
zwêne recken dort her rîten.
do begunde er gâhen sicherlîch.
owê, dô sach er an den stunden
den einen recken harte sêre wunden.
wer der selbe waere,
den er dâ wunden sach,
daz ist mir ein kundez maere.
alsô uns daz buoch verjach,
owê, jâ was ez sicherlîche
von lunders der starke helphrîche.
der in dâ hete bestanden,
daz was ein helt guot,
unverzaget ze sînen handen.
môrunc hiez der hôchgemuot.
owê, jâ hete er helphrîche
ze tôde erslagen, wan daz ez wande her dietrîche.
dem edelen bernaere
dem wart unmâzen gâch,
dô er sunderbaere
helphrîchen in den noeten sach.
owê, dar lief der ûz erkorne:
er nam daz swert mit grimmigem zorne.
als er almeiste kunde,
sluoc er einen slac
môrungen an der stunde,
daz er gestrahter vor im lac.
owê, dô nâhent im der ende.
er sluoc in durch den helm unz ûf die zende,
daz der recke milte
ê tôt gelegen was.
er gelac in dem schilte
leider tôt ûf dem gras.
owê der grôzen herzenswaere!
dise nôt klagte der bernaere.
alsô der recke môrunc
den lîp hete verlorn,
daz wold mit triwen ein recke junc
rechen biderbe und ûz erkorn:
daz was môrholt von îrlande.
an den starken bernaere er rande
mit einem guoten marke,
als mir gesaget ist.
môrholt der vil starke
der schôz an der selben vrist
ûf den bernaere
( daz was im komen nâch ze grôzer swaere)
mit einem scharphen gêre
unmaezlîchen breit,
der ze beiden ecken sêre
und vil vreislîchen sneit.
nu geloubet mir diu maere,
dô nerte got den edelen bernaere.
der werde vogt von berne
der was ouch an in komen.
er wolt sich rechen gerne,
ze beiden handen het erz swert genomen.
er was erzürnet sêre,
daz überwant môrholt nimmer mêre.
er sluoc in ob dem satelbogen
durch den halsperc,
des enhân ich niht gelogen.
er schriet in tiefe in daz verch,
daz er bî der stunde
von der stat kom nimmermêr gesunde.
gunther von rîne
mit einer breiten schar,
ûf die triuwe mîne,
der was ouch nû komen dar.
owê, der vuorte die vil kecken,
die wâren zuo ir handen welrecken.
rüedegêr der marcman
und ouch her dietrîch
die ranten guntheren an
mit manegem recken lobelîch.
owê, dô gie ez an ein houwen:
daz beweinten sît die vil schoenen vrouwen.
diu sper si ûf stâchen
mit creften, daz ist wâr,
die schefte si zebrâchen
beidenthalben in der schar.
mit grimme si dar ruhten,
mit zorne si diu scharphen swert zuhten.
alrêst wart herte der strît,
daz wizzet sicherlîch.
zesamne truoc si der nît
die hôhen recken ellens rîch.
si bewâgen sich des guotes,
si wâren ûf einander grimmes muotes.
alrêst kômen mit schalle
zesamne diu her.
die küenen recken alle
die griffen vaste zuo der wer.
mit grimmigem zorne
vâhten êrst die recken ûz erkorne.
si liezen dar clingen
mit eislîchen slegen.
michel was daz dringen
von den recken ûz gewegen.
owê, sich huop alrêst ein strîten.
man sach daz bluot in tal unde in lîten
harte vaste rinnen
hin unde her.
si striten âne sinnen,
in was zuo zeinander ger.
owê, vil michel was diu swaere,
si machten alrêst manegen satel laere.
bluotic wart diu heide
von maneges mannes bluot.
owê der grôzen leide!
mich riuwet manic helt guot,
der dâ nam den ende.
nû bitet alle, daz got ermrîch schende!
gelîche si sich wâgen
vür unde wider.
tôt si gelâgen
ûf dem wale leider sider.
vil michel was diu vreise,
des wart sît vil manic armer weise.
diu swert von ir handen
entwer vaste vlugen.
ze strîte si sich wanden,
diu scharphen wâfen sî zugen.
si sluogen durch die ringe.
niemen ich sîn leben ûz dinge.
si sluogen durch diu houbet
diu hirne rehte enzwei.
vür wâr ir daz geloubet,
vil lûte dô maneger schrei.
owê, der jâmer der was veste.
dâ sturben die vriunde und die geste.
si worhten bî den stunden
tiuvelischiu werc.
si sluogen tiefe wunden
durch manegen herten halsperc.
ez wart bî niemans zîten
sô manic man erslagen in sturme und in strîten.
si striten alsô lange
her unde hin.
si wurben mit getwange
umb einen jaemerlîchen gwin.
si sluogen ûf einander vaste.
daz wilde viuwer von ir ougen glaste.
ze lebene niemen gerte
ûf des strîtes zil.
manegen man dâ werte
der starken wunden alsô vil.
nît si ûf einander truogen,
die swinden slege si grimmeclîchen sluogen.
durch helm und durch hirnschal
wurden slege dar geslagen
unz ûf den drüzzel ze tal.
dâ was wuofen unde clagen,
diu sper durch herze gestochen,
die gêre in tiefen wunden ab gebrochen.
nâch des tôdes ende
wurben si zehant.
mit manlîcher hende
si satzten diu vil swaeren phant,
diu erlôst wurden nimmêre.
nû riuwent mich die edelen recken hêre.
nû vernemet mit guoten siten,
waz ich iu sagen mac.
diu her heten mit einander gestriten
rehte unz an den zwelften tac.
reht an dem zwelften morgen
( disiu maer sag ich iu unverborgen)
dô wâren bêdenthalben
diu her vil nâch erslagen.
si muosten sich mit bluote salben
die küenen recken zuo den zagen.
owê der starken unmuozen!
diu ors wârn tôt, dô striten si ze vuozen.
herte wider herte
gie dâ vaste entwer.
swinde was daz geverte.
die vâhten hin, sô dise her.
owê, der solt wart jaemerlîche
von dem unverzagten dietrîche.
mit grimmigem zorne
huop sich der schal.
die recken ûz erkorne
die tungeten vaste daz wal
mit manegem edeln tôten
dâ wurden hende und houbet ab geschrôten.
leit was ermrîche,
michel was sîn clagen.
er rief gewalticlîche,
als ich iu nû wil sagen
< nû wol ûf, al die mînen!
ir slahet dietrîchen unde al die sînen!>
sturmgêr der maere
ze ermrîchen sprach
< ûf den bernaere
sol niemen wesen ze gâch.
jâ hât er vil noch recken,
die werent sich, der starken und der kecken.>
dô sprach der künic ermrîch
als ein witzic man
< weiz ab iemen sicherlîch,
wie vil mac dietrîch noch liute hân?>
dô sprach mit gewalde
her heime der starke und der balde
< wil dû daz hoeren gerne,
künic ermrîch,
ez hât der vogt von berne
wol vierzictûsent volleclîch:
ahî, und sint daz die besten,
in herten strîten die vil nôtvesten.>
< daz waere ein michel wunder
unde ein starkez dinc>
sprach ermrîch besunder.
< wer solt mit in hân gerinc?
owê, so ist mîn her gar ze cleine,
sô gebâr wir gein in gar ze seine.
si sîgent mit gewalde
vaste gegen uns dort her.
nû schaffet daz, helde balde,
der sturm gêt iezuo vaste entwer.
nû wert iuch wîcraezen:
uns bestênt die küenen widersaezen.>
heime und witegîsen
die heten in ir phlegen,
des wil ich iuch bewîsen,
wol ahzehen tûsent degen.
ahî, daz wâren helde staete,
die sluogen durch die ringe daz daz bluot ûz schraete.
heime und witegîsen
die leiten die schar.
nû wil ich iuch bewîsen,
wer gegen in kom, daz ist wâr.
daz tet rüedegêr der milde,
dem volgten sehzehen tûsent schilde.
si truogen in ir handen
manegen starken gêr.
vil wênic si bekanden
barmunge noch herzen sêr.
ahî, die küenen unbetwungen
harte vaste gein einander rungen.
her heime der maere,
daz tuon ich iu bekant,
der truoc sunderbaere
ermrîches vanen an der hant.
die schilde si bî riemen viengen,
beidenthalbe si ze vüezen giengen.
heime und her rüedegêr
liefen an einander an.
gebiten wart dâ nimêr,
dâ wart wunder getân.
ahî, zesamne si dô stiezen,
grimmeclîch si ûf einander miezen.
ez mohte vor ir herten slegen
der stahel niht gestân.
si begunden diu bot legen
mit starken wunden vreissan.
ahî, die recken ellens rîche
die sluogen ûf einander tiuvellîche,
daz vil vaste daz bluot
durch die ringe dranc.
si heten zornigen muot.
der strît was âne mâze lanc.
an einander si vil cleine schônten,
mit tiefen wunden si vil vaste lônten.
si sluogen durch die ringe
rehte daz ez bran.
niemen ich ûz dinge,
dâ starp man wider man.
die halsperge sich entranden,
daz bluot ran in nider an den handen.
dirre strît herte
wert unz ûf mitten tac.
heime der starke
sigelôs dô gelac.
sîner ahzehntûsent manne
der kômen wan zwelfe dô von danne.
si lâgen unbescholten,
daz wil ich iu sagen.
si heten sich vergolten
und vil sêr hin wider geslagen.
ez gelâgen dâ die kecken,
ez lebten wan sehzic rüedegêres recken.
heime daz wal rûmte,
dô er den sic het vlorn.
niht langer er sich sûmte,
hin vlôch der recke ûz erkorn.
er sagte ermrîche
< wir sîn sigelôs worden sicherlîche.>
wernher von wernhers marke
der sûmte sich niht mêr.
zehen tûsent recken starke
die volgten dem vûrsten hêr.
owê, die wolten ermrîche
helfen ûf den küenen dietrîche.
si drungen mit schalle
ûf den breiten plân
neben einander alle.
vaste gâhen man began.
owê, dâ huop sich ein strîten.
si kômen zesamne an einer lîten.
wer gein wernhere kom an der vart,
daz wil ich iuch wizzen lân.
daz tete der starke wolfhart
und mit im zehen tûsent man.
heiâ, daz wâren die vil kecken.
dô kômen alrêste zesamne welrecken.
die liezen inz enblanden,
als mir ist geseit,
dem herzen und den handen.
zorn wider zorn dâ streit.
owê, des enkulten si vil tiuwer,
ir slege wâren swinde und ungehiuwer.
si sluogen durch die kophe
und durch die helme lieht.
si vielen als ein hophe,
des missesage ich nieht.
owê, vil tief wârn ir wunden.
si schriren alle wâffen bî den stunden.
vür unde widere
daz viuwer vaste spranc.
die tôten vielen nidere,
der tôt si jaemerlîch betwanc.
owê, alsô kuren si den ende.
mort begie wolfhart mit ellens hende.
lûte bî der stunde
wolfhart ruofen began
als er almeiste kunde
< nû wert iuch, dietrîches man!
wir mugen niht entrinnen,
jâ kan niemen komen lebende von hinnen.
von diu gelt iuch willeclîchen.
da enist niht anders an,
ir lât dar nâher strîchen>
sprach der unverzagte man.
< ir tunget vast die wilde.
werfet von den handen die schilde,
und nemet diu swert mit creften,
gerâten sî iu daz.
wir müezen uns beheften,
ez enkom uns nie baz.>
des volgten sî im alle,
si liefen dar mit einem grôzen schalle.
als tâten her engegene
die ermrîches man.
die küenen dietdegene
die sluogen, daz daz viuwer bran
ûz ir helmen vaste.
si sluogen sêre daz ez rehte erglaste.
die recken ûz erkorne
die heten sich bewegen
mit grimmigem zorne.
die starken dietrîches degen
die striten manlîche,
si râchen sich an dem ungetriuwen ermrîche.
do ez nâhenen begunde
zuo der naht dan,
owê der leiden stunde!
do gelâgen vriunde unde man
alle tôt dâ nidere.
daz wolde rechen ermrîch sidere
vil vaste an dem von berne,
als ich vernomen hân.
nû sult ir hoeren gerne,
wie mir ist kunt getân.
als diu naht komen solde
und daz der tac von dannen scheiden wolde,
wernher von wernhers marke
und alle sîne man
( was daz niht ein wunder starke?)
die muosten tôte dâ bestân.
dâ mit was ez allez ergangen,
ermrîch was mit jâmer bevangen.
die dannoch lebendec wâren,
die huoben dô die vluht,
man sach dâ gebâren
niemen mit manlîcher zuht.
von danne si dô gâhten,
zuo der stat si baltlîchen nâhten.
hin vlôch der künic ermrîch
( daz tuon ich iu bekant)
und ouch her sibeche sicherlîch.
an den kom eckehart zehant.
daz kom im wol ze mâze,
er vie den ungetriuwen ûf der strâze.
als in hete gevangen
der küene eckehart,
er sprach< nû muost dû hangen.
nû wol mich dirre reise wart!
nû sint gerochen mîne herren,
nû kan mir leides nimmer niht gewerren.>
nû hoeret sicherlîche
grôzez wunder sagen.
ûf der vluht wart ermrîche
niunhundert man dannoch erslagen.
owê, jâ clage ich clegelîchen,
daz si niht selbe sluogen ermrîchen.
nû hoeret disiu maere,
diu ich iu tuon bekant.
eckehart der lobebaere
der hete sibechen al zehant
twerhes ûf daz ros gebunden,
er vuorte in nacket durchz her bî den stunden.
vrô wart der bernaere,
ein ende nam der strît.
dô kurzte sich sîn swaere.
dô gebôt er bî der zît
den jungen und den alden,
dar zuo den blîden und den balden
< nû gêt ir recken über al
balde an dirre stunt
und suocht die tôten ûf dem wal.
und vindet ir iemen undr in wunt,
sô hebt in ûz dem bluote.>
daz tâten alzehant die helde guote....
nû hoeret vürbaz mêre
von weinen und von clagen.
grôz was diu herzensêre,
dô man die tôten sach tragen
an die trucken ûz dem bluote.
in der zît kom elsân der guote.
als in der vogt von berne
erbeizen nider sach,
nû sult ir hoeren gerne,
wie güetlîche er zuo im sprach.
wol enphie er in von verren.
sîn êrstiu vrâge daz was umb die herren.
< sage an, herre elsân,
ûf die triuwe dîn,
der vrâge mac ich niht rât hân,
wie stêt ez umb die herren mîn?
wie gehabent si sich beide?
troeste mich nâch mînem herzenleide.>
elsân der guote
sînen herren ane sach.
mit trûrigem muote
er zuo dem bernaere sprach
< herre, nû vrâget mich niht mêre;
ich hân verlorn die jungen künege hêre
und mînen juncherren
den lieben bruoder dîn.
in sol ab niht gewerren,
des wil ich got getrûwent sîn.>
owê, als er vol sagt diu maere,
dô begunde ouch weinen der bernaere.
sîn herze wart erschrecket
mit riuwen al zehant.
der vane was gestecket
ûf dem wale in den sant.
owê der clegelîchen swaere!
mit siuften sprach dô der bernaere
< herre, ist ab hie ieman,
der iht wizze umb diu kint?
mich muoz des michel wunder hân,
daz si bî dem vanen niht sint.
owê, stüend ez et umb si rehte!>
dô hiez er gâhen ritter unde cnehte.
< niemen sol erwinden,
mâge unde man.
ez muoz mir nâch den kinden
an alle mîne êre gân.
owê mir immer mêre!
nu verliuse ich alrêst guot und al mîn êre.>
dô der bernaere
alsô clagen began,
dô kom mit herzenswaere
helphrîch der vil küene man.
owê, dô viel der helt starke
vür tôt nider von sînem marke.
die sînen hende beide
er zesamne tiure sluoc
mit jâmer und mit leide,
dâ in sîn herze zuo truoc.
sprechen er begunde
mit weinden ougen und mit clagendem munde.
der edele recke maere
vie sich selb in daz hâr.
daz gesach der bernaere,
er lief vil baltlîchen dar.
owê, der edele vürste rîche
der sprach zuo dem küenen helphrîche
< sage an, helt guote,
waz ist dir geschehen?
dû clagest mit trûregem muote.
jâ herre, waz hâstû gesehen?
daz weste ich harte gerne.>
dô sprach her helphrîch wider den vogt von berne
< wizzet ir niht der maere,
vogt von roemisch rîch,
und ouch der herzenswaere?
die jungen künege lobelîch
die sint erslagen beide
und iuwer bruoder diether ûf der heide.>
nû hoeret endelîche,
wie ez dort geschach.
von berne der vil rîche
daz hâr ûz der swarte brach
< owê mir immer mêre!
alrêst hân ich verloren lîp und êre.>
zuo dem guoten marke
gâhen er began.
dô volgten im vil starke
beidiu mâge unde man.
owê, gâhen er begunde,
dâ er die herren vant vil tôtwunde.
bî raben ûf dem sande
dâ lâgen diu kint.
über si dô rande
her dietrîch, der si rach sint.
owê, mit vil trûrigem muote,
mit triuwen sprach der edel helt guote.
dô was ouch komen rüedegêr
und gotel der marcman,
und ander manic recke hêr,
der ich genennen niene kan.
owê, bî handen si sich viengen,
über ir liebe herren si dô giengen.
dô viel der bernaere
ûf die herren sîn
mit clegelîcher swaere.
im wart dô jâmers nôt schîn.
owê, er kuste si in die wunden:
< nû hân ich alrêst mînen jâmer vunden.>
er nam die hende beide,
in diu ougen er sich sluoc.
< owê der grôzen leide!
daz mich mîn muoter ie getruoc,
daz müeze got erbarmen!
nu beschuof er nie deheinen man sô armen.
owê und iemer mêre ach,
daz ich ie wart geborn!>
daz hâr er ûz der swarte brach,
der edele recke ûz erkorn.
vil sêre er weinen gunde.
< nû sî verfluochet diu zît und diu stunde,
und sî verfluochet der tac>
sprach her dietrîch,
< dâ mîn geburt ane lac!
daz riuwet harte sêre mich.
owê, wer sol mir nû getrouwen!
sô manz nû seit vroun helchen mîner vrouwen,
diu spricht mir ûf mîn triuwe
hinnevür immer mê.
owê der herzen riuwe!
mir ist wirs danne wê.>
owê, er kust die herren beide.
< nu geschach bî mînen tagen mir nie sô leide.>
dô sprach der marcgrâf rüedegêr
wider den künec von roemischlant
< ir muget wol clagen immermêr:
iuch hât got hôhe gephant.
owê, nû riuwet ir mich sêre.
hiunisch lant gesehet ir nimmermêre.>
< owê mir, armer dietrîch,
wê und immer wê!
verliuse ich alsô roemisch rîch,
war zuo bin ich immermê?
owê, mîn jâmer der ist veste.
got vüege daz mir daz herze schiere ab breste!>
zuo dem herzen sêre
slahen er began.
< got, durch dîner marter êre
und durch daz bluot, daz von dir ran,
nû lâ mich iezuo sterben
und des grimmegen tôdes gar verderben!>
hende unde vüeze
grimmen er began.
< got mich toeten müeze,
sît er mir niht êren gan,
und gesende mir den ende!>
er begunde bîzen in arm unde in hende.
< ich bite iuch, muoter unde meit,
künegîn von himelrîch,
daz ir bedenket mîniu leit!>
sprach der herre dietrîch.
< wâfen hiute und immer mêre
sî geschriren über mîn leben und mîn êre!>
ein gelit ûz sîner hende
bîzen er began.
< got schiere mich geschende,
unsaelde sî mir ûfgetân!
nimmermêr werd ich geheilet,
elliu vreude sî mir widerteilet!
des bite ich vlîzeclîche
dich, vil heiliger got!
ich armer dietrîche,
ez hat der tiuvel sînen spot
alrêst ûz mir gerihtet!
unsaelde hât sich ze mir gephlihtet.
mîn wirt nû nimmermêre
in dirre werlde rât.
swelhez ende ich kêre,
man sprichet an islîcher stat
nâhen unde verren
« seht, daz ist der verrâten hât sîn herren! »
daz sprechents al gelîche,
swie unschuldic ich bin.
owê, armer dietrîche,
wâ wil dû nû kêren hin?
wie sol ich nû gebâren?
daz wold got, waere ich tôt vor manegen jâren!>
die jungen künege tumbe
die nam her dietrîch,
er kêrt si bêde umbe,
er sach ir wunden vreislîch.
owê, dô wart im êrste leide.
nû merket rehte waz ich iu bescheide.
er schoute die tiefen wunden,
die wâren harte wît.
er sprach an den stunden
< ich sihe wol an dirre zît,
mit einem kurzen worte:
die wunden sint mit mimmunges orte
geslagen und gehouwen,
daz ist mir wol bekant.
ich wil des got getrouwen,
er werd darumbe noch geschant!
owê, verworhter übeltaete,
daz wolde got, daz ich dich bî mir haete!
dâ vür gert ich niht mêre>
sprach her dietrîch.
< mîne herzen sêre
die geriche ich vil gewislîch.
nû lâz mich got niht ersterben,
ich müeze noch den sic an dir erwerben!>
daz ich iu nû bescheide,
daz ist diu wârheit.
dem bernaer was sô leide,
alsô man mir hât geseit,
daz im ûz beiden ougen
daz bluot ran, des bin ich âne lougen.
in dirre herzensêre,
die her dietrîch
clagte rüedegêre,
dô sprach der marcgrâf lobelîch
< vil edel vogt von berne,
möht ich iu gehelfen, daz tet ich vil gerne.>
hin gie der bernaere,
da er sînen bruoder vant.
sich huop ein ungebaere
von dem recken al zehant.
owê, wer mohte daz verlâzen?
dâ was michel weinen âne mâzen.
< nû breitet sich mîn werre
und mêret sich mîn clagen.
owê, bruoder, herre,
daz ich niht lige bî dir erslagen!
daz clage ich gote vil tiuwer.>
im wâren dougen rôt alsam ein viuwer.
< herre got, bedenke
die mînen grôzen nôt.
den lîp mir niht bekrenke
und lâ mich ê niht sterben tôt
unz daz ich mich gereche!
ine weiz waz ich mêr darumbe spreche.
mîner vreuden ôstertac
hân ich nû verlorn.
owê, waz tugent an dir lac,
junger recke ûz erkorn!
wie hât mich got von dir gescheiden!
mir muoz mîn leben immermêre leiden.
mîn vreude und mîn wünne
ist mit dir gelegen.
dû waer mîn naehstez künne.
owê, welch ein volcdegen
ûz dir gewahsen waere,
mir ze trôste> sprach der bernaere.
< dîner liute und dîner mâge
waer dû ein meien tac,
der milt ein glîchiu wâge.
ahî, waz dîn herze tugende phlac!
owê, daz ist nû gar zergangen.
nû bin ouch ich mit jâmer gar bevangen.
dû waer der tugende heie
sleht alle zît,
dar zuo ein blüender meie.
owê, wie daz nû nider lît!
nu gesiht man nimmer mêre
von dir weder tugende noch êre.>
sich selben er bî dem hâre
mit bêden handen vie,
er roufte sich ze wâre.
so getâne clage gehôrte ich nie
in allen mînen zîten.
in der vrist dô sach man witegen rîten.
vaste über heide
gâhen er began.
in disem herzenleide
sprach rüedegêr der marcman
< owê, wes bît ir, vogt von berne:
welt ir sehen iuwern vînt vil gerne?
sô gâhet zuo dem marke,
ûz erwelter degen!>
ûf spranc der vil starke,
im was bereit zuo den wegen
valke daz ros guote.
dar ûf saz er mit trûrigem muote.
sîn leit begunde in grîfen,
grimmic was sîn zorn.
dô liez er nider slîfen
dem orse in die sîten die sporn.
owê, dô reit er ûf die heide.
dô sach er beide liebe unde leide.
welhez daz liebe waere,
daz er dâ gesach?
daz ist mir ein kundez maere
rehte als ez dô geschach.
daz liep was an den zîten,
daz er sach witegen vor im rîten.
dô was daz daz leide,
daz im dâ wider gie,
daz er sîne herren beide
und sînen bruoder tôten lie.
owê, daz was ein grôz gebreste.
er sprach< armez herze, daz dû bist sô veste!>
dô sûmten sich niht mêre
die etzelen man.
mit samt rüedegêre
vaste gâhen man began.
owê, im was von herzen leide,
si mohten dem bernaere niht gevolgen ûf der heide.
si muosten hie belîben,
daz sage ich iu vür wâr.
her dietrîch gund dar trîben
daz edel ros sunderbâr.
heiâ, der edel vogt von berne
der hete et witegen erriten vil gerne.
daz edel ors lief vaste,
vil willic was sîn muot.
daz wilde viuwer glaste
von den îsen, als ez dicke tuot.
owê, dô clagte der bernaere,
alsô mir ist kunt ditze maere.
ruofen er begunde
witegen vaste an,
als er almeiste kunde
< nû bîte, ellens rîcher man!
durch willen aller vrouwen,
lâ mich durch ir willen dîne manheit schouwen!
bist dû ein welrecke,
sô laest dû dich erbiten,
in scharphen strîten kecke.
nu erbeize mit manlîchen siten,
unz daz ich dich errîte.>
< ich behüetez wol> dâht witege< daz ich bîte.>
her dietrîch rief vil sêre
über schiltes rant
< nû bîte, degen hêre>
sprach der recke zehant,
< durch willen aller meide,
daz ich âne strît alsô von dir iht scheide.
und gedenke dar an, recke,
durch die tugende dîn>
sprach von berne der kecke,
< daz dû der küenen einer wil sîn
in stürmen unde in strîten.
bistû küene, sô soltû mîn bîten.>
ie lenger, sô ie mêre
her witege von im reit.
er vorhte in harte sêre,
alsô hât man mir geseit.
er getorste niht gebîten.
dô rief aber her dietrîch bî den zîten
< owê, witege herre,
nû tuo alsam ein man,
und gedenke dar an verre,
waz dû manheit hâst getân
und erbît mîn ûf der heide
und scheide mich von mînem herzen leide,
daz ich von dînen schulden
hie enphangen hân.
ich muoz jâmer dulden.
daz hastû mir allez getân.
owê, nu erbeize, helt guote,
und erloese mich von trûrigem muote.
ich mane dich harte verre
durch alle ritterschaft,
sage an, witege herre,
durch dîne manlîche craft,
des ich dich nû vrâge:
jâ bit ich dich, daz dich des iht betrâge.>
mit disem starken maere
wolt er in ûf hân,
der edele bernaere:
dô mohte ez leider niht ergân.
owê, her witege was im ze wîse.
witege sprach ze rienolden lîse
< lieber ôheim mîne,
nû gâhe vür dich hin.
jâ vürhte ich sêre dîne:
gar ân angest ich selbe bin,
möhtestû nû komen hinne!
ich genaese wol, als ich mich versinne.>
der edele bernaere
aber ruofen began
< küener degen maere,
wurd dû ie ein biderbe man,
so erbeize zuo mir nidere.
ich weiz wol, ich kom nimmermêre widere.>
witege wolt niht bîten,
daz was dem bernaer leit.
an den selben zîten
sprach von berne der unverzeit
< owê und owê immermêre!>
alsô sprach von berne der hêre.
< nû sage an, herre witege,
wie werten sich diu kint,
die von dînen schulden
ûf der heide erslagen sint?
owê, daz hôrte ich harte gerne,
woldestû mirz sagen> sprach der vogt von berne.
< waz heten dir ze leide
die herren getân,
den dû ûf der heide
ir leben hâst gewunnen an?
owê, waz raech dû an den kinden?
nû mac et ich dich leider niht vinden
nâch min selbes muote,
als ich des willen hân.
noch beite, helt guote!
dû gesigest mir waerlîch an:
ich bin tôt in liden und in henden.
ob dû niht bîtest, sô müez dich got schenden!
sant gangolf und sant zêne
die müezen dir bî gestân!
owê, nû sint doch iuwer zwêne>
sprach der ellenthafte man.
< heiâ, nû kêrâ, helt, nû kêre!
slehestû mich, des hastû immer êre.
berne und meilân
daz wirt dir gegeben,
dar zuo allez, daz ich hân:
und benimestû mir daz leben,
sô wirt dir roemisch rîche
ledeclîche> sprach her dietrîche.
< nû kêre, helt maere,
durch elliu werdiu wîp!>
sprach der bernaere
< ich weiz wol, daz dû mir den lîp
benimest ûf dirre heide.
nû scheide mich von grôzem herzenleide.>
dô sprach der helt rienolt
ze witegen al zehant
< nû diene wir der vrouwen solt,
ûz erwelter wîgant.
waz wirret uns daz bîten?
er kan uns beiden nimmermêr gestrîten.>
witege der starke
ze rienolten sprach
< nû gürte dînem marke
und lâ dir hinnen wesen gâch!
und sûmen uns niht mêre,
od wir vliesen beide leben und êre.>
unervorhticliche
sprach her rienolt
< ich naem niht roemisch rîche
und dar zuo aller kriechen golt,
daz man mich an vlühte vunde.
ich wil benamen bîten hie ze stunde.>
< neinâ, lieber ôheim mîn,
des entuo dû niht.
und lâ dir daz gerâten sîn:
wizze daz dir liep dâ von geschiht.
nû volge mir, recke hêre,
od wir gesehen an einander nimmermêre.>
< daz sî, als got welle>
sprach rienolt der wîgant.
< witege, trûtgeselle,
ez muoz versuochen ê mîn hant
an dem bernaere.>
< sô phlege dîn got!> sprach witege der maere.
dô sprach aber rienolt,
witegen swestersun
< ôheim, dû gedenken solt,
vliehen daz ist niemen vrum,
heiâ, nû bîte, recke maere!
jâ slahe wir benamen den bernaere.>
witege sprach mit zorne
< dû redest alsam ein kint.
recke ûz erkorne,
du enweist wie des bernaeres tücke sint.
owê, nû sihestû wie er limmet,
rehte alsam ein hûs, daz dâ brinnet.>
< daz ist niht ein wunder>
sprach rienolt der degen.
< wir slahen in besunder
âne schaden ûf den wegen,
getarst et dû gebîten.
nû sichz an, ich wil eine mit im strîten.>
< ich sihe wol, trût neve mîn,
dû wilt et hie bestân.
nû muoz ich mich bewegen dîn,
da enist nû niht anders an.
erkandestû, recke maere,
dietrîchen als ich, dû vluhest den bernaere.
rienolt, helt guoter,
nû müez got phlegen dîn!
waerstû mîn vater oder mîn muoter,
sô müest ich doch dîn âne sîn.
owê, ungerne ich von dir scheide.>
hin reit er und bleip rienolt ûf der heide.
do erbeizte zuo der erde
rienolt der wîgant.
der edele recke werde
gurt sînem orse al zehant.
dar ûf saz er manlîche,
dô was ouch komen von berne her dietrîche.
sper, helm unde schilt,
als mir ist kunt getân,
daz hete der recke milt
ûf dem wale dort verlân.
dar treip rienolt der maere,
mit dem sper traf er den bernaere.
durch daz starke härsnier
er daz sper stach.
nû sult ir gelouben mir,
zuo den swerten wart in gâch.
diu ors si zesamne truogen,
mit den swerten si ûf einander sluogen,
daz daz wilde viuwer
ûz den swerten spranc.
von berne der tiuwer
daz wâpen grimmeclîchen twanc
mit manlîcher hende.
er sluoc rienolten durch helm unz ûf die zende,
daz der recke maere
von dem slage grôz
mit clagelîcher swaere
nider von dem orse schôz.
owê, do geschach im nie sô leide.
dietrîch reit nâch witegen ûf die heide.
in begunde grîfen
ein unmaezlîcher zorn.
dô liez er nider slîfen
dem orse in die sîten die sporn.
ûf die heide er kêrte
nâch witegen, als in sîn herze lêrte.
lûte ruofen begunde
der künec von roemisch lant,
als er almeiste kunde
< nû bîte, witege, wîgant,
und hoere mîniu maere.
jâ hân ich gerochen ein wênic mîner swaere.
helt, waere dir nû leide,
sô raechestû die nôt.
rienolt ûf der heide
lît von mînen handen tôt.
bistû ein recke küene und maere,
sô richestû in> sprach der bernaere.
ie lenger sô ie mêre
witege gâhen began.
schemmingen mante er sêre,
als ich vür wâr vernomen hân.
owê, daz sach vil ungerne
der unverzagte vogt von berne.
< linse unde lindez heu
daz wil ich dir geben,
dâ mit ich dich wol gevreu>
sprach witege< und nerstû mir daz leben.>
owê, sîne sprünge wâren wîte.
ez truoc in von einem herten strîte.
dô clagte der bernaere
vil sêre disiu dinc
< owê der leiden maere!
dû tuost mir leit, schemminc.
des trûre ich in dem sinne.
dû treist mir mînen vîant von hinne.
daz clage ich immer mêre>
sprach der helt guot.
valken habt er an sô sêre
daz er dräste daz bluot.
heiâ, er begunde vaste gâhen.
er was dem starken witegen komen sô nâhen,
daz zwischen in beiden
kûm was rosseloufes wît.
nû wil ich iu bescheiden,
welt irz hoern an dirre zît.
si begunden beide gâhen.
witege was dem mere komen sô nâhen.
er dâhte bî den zîten
< da enist niht anders an.
ich mac dir niht gestrîten:
jâ herre, wie sol mirz ergân?
sô mac ich ouch niht entrinnen.
herre got, nû ruoche mir helfen hinnen.>
ich sage iu unverborgen
hie an dirre zît,
dô witege begunde sorgen
umb sîn leben ûf der heide wît,
in der vrist dô kom ein merminne.
diu want witegen an, als ich mich versinne.
si nam den helt starke
und vuorte in mit ir dan
mit samt sînem marke,
si nerte den vil küenen man.
si vuorte in dâ ze stunde
mit ir nider zuo des meres grunde.
dô sîn der bernaere
nimmer vor im sach,
vil michel wart sîn swaere,
wand im leider nie geschach
bî allen sînen zîten.
er begunde nâch im in daz mer rîten.
waz touc der rede mêre?
unz an den satelbogen
swamt der degen hêre,
daz ich niht hân gelogen.
owê, dô muoste er widerkêren:
daz begunde im sîn herze vaste sêren.
nider ûf dem sande
erbeizt der helt starc.
der künec von roemisch lande
der lie ruowen daz marc
und wolde ouch langer bîten,
ob er witegen inder saehe rîten.
dô witege der maere
kom an des meres grunt,
vrou wâchilt vrâgte sunderbaere
< nû sage mir, helt, an dirre stunt,
daz hôrte ich harte gerne:
warumbe vlühe dû den vogt von berne?>
< daz hân ich âne schulde,
vrouwe, niht getân.
des bernaeres hulde
ich leider niht enhân.
owê, ich hân im getân vil ze leide:
ich hân erslagen sînen bruoder diether ûf der heide.>
< dû hâst vil zagelîche
gevaren und getân.
dem herren dietrîche
dem hietstû wol gesiget an.
owê, zwiu bistû, degen hêre!
nû muostû dich hüeten immermêre.>
< sô wil ich wider rîten
und wil in bestân:
ich muoz mit im strîten>
sprach der unverzagte man.
< owê, daz ist nû ze spâte.
die reise ich dir gar wider râte.>
< nû von welhen dingen
hiete ich in hiute sô lîhte erslagen?
des müez mir misselingen!>
si sprach< daz wil ich dir sagen.
dâ was daz edel gesmîde
allez rehte ergluot an sînem lîbe.
daz ist nû worden herte.
des lâ dich, helt, an mich,
verlorn waer dîn geverte:
jâ slüege er endelîchen dich.
er ist ergremet an disen zîten.
dîn drîzic möhten im niemêr gestrîten.>...
hie mit disem maere
hebe ich wider an
und sage von dem bernaere.
dô der unverzagte man
witegen ninder kunde vinden,
dô kêrte er wider über die heide zuo den kinden.
sîn clage was ûz der mâze
grôz alsô man seit.
ûf der selben strâze
rüedegêr im wider reit,
dietleip und helphrîche.
dô weinten sî mitsamt dietrîche.
als der herre dietrîch
ûf daz wal wider reit,
dô saz er über die künege rîch.
vil michel was sîn herzeleit.
owê, er kuste si in die wunden
< daz wold got, laege ich tôt an disen stunden!>
er sluoc sich in diu ougen
vil vaste und in den munt.
er sprach< offenbâr noch tougen
gesiht man mich vür dise stunt
gelachen nimmer mêre,
od ich gereche mîne herzensêre.>
mit triuwen sprach her helphrîch
als ein wîs man
< ûz erwelter dietrîch,
ir sult iuwer weinen lân
und traht ein anderz an disen sachen:
si kan ân got niemen lebendec machen.>
< daz wolde got der rîche,
und solde ich in ir leben>
sprach her dietrîche
< wol gesunt wider geben!
nimer müez ich guot erwerben,
ich wold den worten iezuo vür si sterben.>
die küenen recken werde,
als man mir sagte sint,
die bestatten zuo der erde
diethern und vroun helchen kint.
owê, mit trûrigem muote
weinte dâ vil manic helt guote.
ich gehôrt nie sicherlîchen
bî allen mînen tagen
von helden lobelîchen
sô grôzez weinen unde clagen.
owê, si weinten al gelîche
die hôhen recken von hiunischem rîche.
rüedegêr und dietleip
und gotel der marcman
der clage was michel unde breit,
als ich vür wâr vernomen hân.
owê, ir vreuden si vergâzen,
mit jâmer si ûf daz gras nidersâzen.
si begunden jâmer schouwen,
ir clage was vreissan.
< owê mîner lieben vrouwen!>
sprach rüedegêr der marcman
< owê der herzenswaere!
unde owê der bitterlîchen maere,
diu etzel mîn herre
nû leider hoeret sagen!
sich hebet ein solich werre,
dâ von wir alle müezen clagen.
owê, vervluochet sî diu reise!
uns ist ûf gestanden nôt und vreise.>
dô sprach von lunders helphrîch
< wie lange sul wir clagen?
ez ist vil unmügelîch.
wir suln darumbe niht verzagen,
ob uns ist geschehen vil leide.
wir suln hinne rîten über heide.>
mit jâmeriger swaere,
mit weinen und mit clagen
muoste man den bernaere
zuo dem orse hin tragen.
owê, daz jaemerlîche scheiden,
daz mohte hân beweinet ein heiden.
die dietrîches recken
und ouch etzeln man,
die küenen und die kecken
die riten trûreclîche dan
vür raben bî den stunden,
dô si vil manegen edelen tôten vunden.
man sagte dem bernaere
vil gewalteclîch,
daz in der stat waere
der ungetriuwe ermrîch.
vor leide begund her dietrîch switzen.
her rüedgêr sprach< sô sul wir in besitzen.>
mit samt dietrîche
gâhte manic man
vil gewalticlîche,
alsô ich vernomen hân.
vür raben leiten si sich nidere:
dâ tâten si den grôzen schaden sidere.
der künic ermrîche
gebieten began
vil gewalticlîche
< beidiu mâge unde man,
wol ûf und wert die veste!>
sprach der künic< daz ist uns daz beste.>
daz tâten si alle gelîche
mit williger hant.
ez kom mit ermrîche
ûz dâ ze dem tore gerant
wol aht tûsent degene.
daz gesach her helpfrîch der bewegene.
dô er ermrîche
dort her gâhen sach,
harte manlîche
helphrîch der recke sprach
< nû wol ûf alle an disen zîten!
uns wellent starke vînde an rîten.>
dietleip unde rüedegêr,
wolfhart und sintram
und ander manic recke hêr,
der ich genennen niene kan,
die liezen vast dar strîchen.
da bestuonden si den künic ermrîchen.
gegen einander si dâ ruhten,
dar triben si diu marc.
mit grimme sî zuhten
diu scharphen wâfen alsô starc.
owê, wie si ûf einander miezen
beidenthalp mit swerten und mit spiezen!
dâ wart ouch durchstochen
vil manic halsperc,
diu sper enzwei gebrochen.
si worhten vreislîchiu werc.
da wurden geslagen tiefe wunden,
die dar nâch wurden nimmermêre gebunden.
si sluogen durch diu houbet
rehte als durch den snê.
vür wâr ir daz geloubet,
dâ was niwan ach unde wê.
owê, dâ nam maneger den ende.
man sach dâ ligen vüeze unde hende
ungezalt ûf dem gras
und manegen schoenen lîp.
owê der nôt, diu dâ was!
daz beweint sît manic werdez wîp.
owê, dâ wurden setel laere.
in der zît kom ouch der bernaere.
daz ors ze beiden sîten
nam der helt guot.
dâ gie ez an ein strîten,
dâ sach man vliezen daz bluot
ûz houbet und ûz armen.
dâ was ein nôt, ez möhte got erbarmen.
beidiu vür und widere
clungen diu swert.
die tôten vielen vaste nidere.
dâ wart strîtes gegert
mit jaemerlîchem leide.
dâ was harte boese diu ougenweide.
mit des tôdes ende
gâben si gesuoch.
si schrieten durch die helmes wende
niht waeher sam ez waere ein tuoch.
owê, die halsperge sî entranden.
si nâmen schaden an vüezen und an handen.
nase, ougen unde munt
wart allez hin geslagen.
jâ tuot mir daz maere kunt,
dâ wart lützel vertragen.
durch die herzen sî stâchen.
ir mâge si mit grimme vaste râchen.
her dietrîch der sturmgîte
rechen sich began.
in dem herten strîte
die starken ermrîches man
alle samt dâ tôt gelâgen.
ermrîch wolde ez vürbaz ninder wâgen.
gegen einer porten balde
vliehen er began.
nâch jagten mit gewalde
die starken dietrîches man.
si kômen sicherlîche
in die stat mit samt ermrîche.
alrêst huop sich ein strîten.
dô si kômen in die stat.
ez was an den zîten,
als man mir gesaget hât,
mit samt dietrîche
vier tûsent man komen in die stat sicherlîche.
türne unde palas
begund man stürmen an.
diu nôt harte grôz was.
des gelac vil manic küener man.
nû wizzet sicherlîche,
alrêst wart leide dem künege ermrîche.
grôz was ermrîches swaere,
als ich vernomen hân.
nû saget mir daz maere,
er bat mâge unde man
alle heinlîchen
< swer mir hilfet hin, den wil ich immer rîchen.>
morunc von tuscân
dem gap ermrîch
zwei hundert kastelân
und als manegen soumer sicherlîch.
daz er im half von dannen.
ermrîch entran von allen sînen mannen.
rehte wol umb mitte naht,
als mir ist geseit,
wart sîner reise gedâht.
al die naht er vaste reit.
owê der leitlîchen maere!
des enweste leider niht der bernaere.
ich sage iu unverborgen,
waz dâ geschach.
an dem andern morgen
palas und turn man nider brach.
her dietrîch rach sich tiuwer,
er hiez vaste an werfen daz viuwer.
die palas sich enzunden
vaste über al.
der wuof bî den stunden
was vil michel und der schal.
owê, da gelâgen helde guote.
her dietrîch rach sich wol nâch sînem muote.
türne unde palas
über al die stat
wider den von berne was,
als man mir gesaget hât.
sich werten die burgaer sêre:
des gelâgen dâ helde hêre.
als diu naht begunde
vaste sîgen an,
sich bedâhten bî der stunde,
als ich vür wâr vernomen hân,
die stolzen burgaere:
si ergâben sich dem edelen bernaere.
si vereinten sich des alle
beidiu junc unt alt,
si ergâben sich mit schalle
in des bernaeres gewalt.
ir lîp ir guot ir êre
daz gâben si ûf genâde dem vürsten hêre.
hie wart im mit gewalde
raben undertân
und manic recke balde.
dô daz allez was ergân,
daz er raben gewan widere,
daz kom ermrîch ze grôzem schaden sidere.
als der herre dietrîch
die stat überwant,
dô clagte er harte jaemerlîch.
er sprach ze rüedegêre zehant
< nû rât mir, recke maere,
wie ich gebâre> sprach der bernaere.
< rît ich in hiunisch marke>
sprach her dietrîch,
< sô vürht ich die clage starke,
die etzel der künic rîch
tuot nâch sînen kinden.
hôrt ich sîn clage, darumbe müeste ich swinden.
sô kan ich ouch niht geschouwen
daz weinen jaemerlîch
an helchen mîner vrouwen>
sprach der herre dietrîch.
< ich bite dich, rüedgêr herre,
daz dû dar an ruochest denken verre,
daz wir mit triuwen beide
hân gelebet manegen tac.
von mînem herzenleide
nieman mich baz erloesen mac
danne dû, helt guote.
nû bite ich dich mit lûterlîchem muote,
daz dû in hiunisch rîche
ruochest entreden mich.
des bite ich vlîzeclîche
mit rehter wârheit dich.
dâ mit habe iuch got in sîner huote!>
urloup nâmen dô die helde guote.
der künec von roemisch rîche
weinen began.
er kuste si al gelîche
die starken etzelen man.
owê, si weinten alle sêre.
her dietrîch sprach ze dem marcgrâven rüedegêre
< lâ dich mîn leit riuwen,
milter marcman,
und sage bî dînen triuwen
die schult diech an den kinden hân.
und lâ dich des niht betrâgen,
ob dich mîn vrou helche welle vrâgen.
nû wirp vlîzeclîchen
mîne bôteschaft
hin ze vroun helchen der rîchen
und mane si mit vil grôzer craft,
und mane die küniginne hêre,
daz ich ir hân gedienet harte sêre.
und wirp mir umbe hulde,
milter marcman,
und sage mîne unschulde
etzeln dem künege lobesam.
nû wirp ez vlîzeclîche
umbe mich vil armen dietrîche.
maht dû mir mit sinnen
daz niht getragen an,
daz ich hulde müge gewinnen,
unverzagter marcman,
sô sende mit gewalde
mir her gein berne einen boten balde,
der mir sage diu maere:
dâ rihte ich mich nâch>
sprach der bernaere.
< ich weiz wol, daz mîn ungemach
nimmermêr gewinnet ende.>
er kuste rüedegêren an die hende....
urloup nâmen si mit schalle.
michel was diu nôt.
si begunden weinen alle,
dâ wurden liehtiu ougen rôt.
mit dirre clage starke
rûmten sî roemische marke.
diu ûz erwelten kastelân,
silber unde golt,
daz begunden si hie lân.
niemen des ruochen wolt
ze nemen von dem berne.
daz sach der herre dietrîch vil ungerne.
vür sich si dô strichen
dâ hin durch isterrîch.
diu vreude was in entwichen,
si riten harte clagelîch
dâ hin in hiunisch marke.
swaz si ie getrôste dietleip der starke,
des nâmens war vil cleine.
der jâmer der was grôz,
nû merket waz ich meine,
unz daz sîn rüedegêren verdrôz.
wol trôste si der guote
< nu gehabt iuch wol, helde hôchgemuote!
und claget niht ze sêre:
ez ist doch ergân.
die jungen künege hêre
mugen nimmer mêre ûf gestân
unz an daz jungest ende.
got helfe mir, daz in got schiere geschende!
ich meine den starken witegen,
von dem wir hân verlorn
die jungen künege rîchen>
sprach rüedegêr der ûz erkorn.
< owê, wie sol ich nû geschouwen
daz grôze leit an helchen mîner vrouwen!>
in disen grôzen swaeren
kômen sî in etzeln lant.
swaz iu von starken maeren
jâmers nôt ie wart bekant,
des wil ich gar vergezzen.
dise clage wil ich vür alle clage mezzen.
in die guoten stat ze gran
kômen si geriten,
rüedegêr und etzeln man.
dô wart langer niht gebiten,
dô giengen si ze râte.
rüedegêr der milte der sprach drâte
< ir helde lobelîche,
nû grîfet dar an,
vrou helche diu rîche
diu ist in der stat hie ze gran.
wie welle wir nû gebâren?>
dô sprachen si al gelîche die dâ wâren
< wir mugen niht gedingen:
nû rûme wir daz lant.>
< uns muoz nû misselingen>
sprach her rüedegêr zehant.
< owê der clagelîchen swaere!
daz wolte got, daz ich nû tôt waere!>
< ir tuot harte zagelîch>
sprach her sintram.
< nû bitet den recken helphrîch
und den milten marcman,
daz si ze hove bringen
diu maere und unser unschulde ûz dingen.>
die küenen recken starke
die wârn erbeizet nider
ze der erde von den marken,
alsô sagte man mir sider.
owê, die schoenen moere beide
die kômen vrouwen helchen ze leide.
dô die helde guote
ze hove wolten gân,
dô wârens sunder huote,
als ich vür wâr vernomen hân.
ûf den hof geloufen.
dô gie ez an ein clagelîchez koufen.
die guoten moere beide
liefen vür den palas.
owê der grôzen leide!
ietweder satel rôt was
von der jungen künege bluote.
in der zît kom vrou helche diu guote
wol mit vierzec vrouwen
in einen garten dan,
als si wolte schouwen
die schoenen bluomen ûf dem plân.
owê, ir liehtiu ougenweide
diu wart trüebe mit grôzem herzenleide.
die schoenen moere hêrlîch
si dort stên sach.
sêre erschrac diu küneginne rîch.
zuo ir vrouwen si dô sprach
< owê, mir ist harte swaere,
mir kument schiere iteniuwiu maere.
dort stênt zwei herlîchiu marc
rehte den gelîch>
sprach diu küneginne starc,
< diu mîniu kint ûz hiunisch rîch
riten gegen berne.
waeren siz, daz weste ich harte gerne.>
dar nâch vil kurzlîche
kom her rüedegêr
mit samt helphrîche:
si giengen clegelîch dort her.
owê, daz erbliht vrou helch diu guote:
dô gâhte si mit trûrigem muote.
mit siuften alsô verre
sprechen si began
< got willekomen, rüedgêr herre,
alsô sîn alle etzeln man.
nû scheit mich, helt, von leide:
sag an, wâ sint mîne liebe süne beide?
nû sît ir kumen alle,
mîner lieben süne sihe ich niht.
ir rîtet niht mit schalle:
jâ vürhte ich grôze geschiht.
mîne liebe süne hêre,
die gesihe ich waerlîch nimmer mêre.>
der unverzagte marcman
moht vor leide niht gestên.
als ich vür wâr vernomen hân,
im begunden sêre übergên,
owê, diu sînen beiden ougen.
daz erbliht vrou helche vil tougen.
als vrou helch diu hêre
rüedegêren weinen sach,
mit grôzem herzen sêre
diu rîche küneginne sprach
< owê mir immer mêre!
alrêst verliuse ich vreude und al mîn êre.
nû bin ich hie und dort verlorn,
ich vil armez wîp.
nû sage an, recke ûz erkorn,
wie stêt ez umb der kinde lîp?
nû künde mir waerlîche,
wie stêt ez umb die hôhen künege rîche?>
rüedegêr der milde
vor leide niht ensprach.
owê, daz grôze unbilde
vrou helche vil wol an im sach.
owê, dô wart ir êrste leide
umbe ir herzeliebe süne beide!
< tugenthafter marcman,
lâ dîn schimphen sîn.
sage mir, recke lobesan,
von den lieben kinden mîn
mit endehaften mâzen,
weder lebent si od hâstûstôte lâzen?>
er sprach< vrouwe hêre,
ich wil iu rehte sagen,
nû claget niht ze sêre.
si sint leider erslagen
die iuwern süne beide,
si ligent dâ ze raben ûf der heide.
daz ichz iuch lange verdagte,
sô wurd ez iu doch geseit>
sprach der unverzagte.
< leider ez ist diu wârheit.
vil edel vrouwe hêre,
als sêre weinet niht, ir gesehet si nimmermêre.>
als diu küneginne rîch
diu maere rehte vernam,
do begundes vallen clegelîch
nider zuo der erde dan.
ir vreude diu nam ende,
si begunde sêre winden die hende.
< owê mir, ich vil armez wîp,
daz ich ie wart geborn!
zwiu sol mir immermêr der lîp!
armiu helche, nû hâstû verlorn
triuwe, vreude und wünne!
nû lebet nieman, der mich getroesten künne.>
mit ir handen beiden
si sich ze herzen sluoc.
< owê, armiu helche,
daz dich dîn muoter ie getruoc
ze solhem herzenleide!
nû hân ich vlorn mîn liehte ougenweide.
owê der herzensêre,
die ich vil armiu hân!
swâ ich mich nû hin kêre,
dâ sihe ich nieman gegen mir gân.
owê, nû muoz ich leben mit sorgen,
nû ist mîn vreude gar mit leide verborgen.
owê, scharphe, liebez kint,
sol ich dich niemêr gesehen!
mîniu leit vil michel sint.
wie künde mir wirs geschehen!
owê, wer loest mich nû von sorgen?
liebiu kint, ir waht mich alle morgen.>
dô sprach von lunders helphrîch
< vrouwe wolgetân,
lât iuwer clagen unmaezlîch:
wan ez erwenden nieman kan.
nimmer müez ich guot erwerben,
den worten daz si solten leben, ich wold iezuo sterben.>
ir hende unde ir vüeze
daz gegihte sêre brach.
diu reine vrouwe süeze
harte jaemerlîche sprach
< owê, wie möht ich mîn weinen lâzen!
mir ist wê ûf stîgen und ûf strâzen.
owê, liebiu blüendiu jugent>
sprach vrou helche zehant,
< owê hôchgelobtiu tugent,
diu mir an mînen kinden was bekant:
wie bin ich von den gescheiden!
mir muoz mîn leben immermêre leiden.
owê, milter marcman,
clagen ich wol mac.
jâ weiz rehte nieman,
waz tugende an mînen kinden lac.
owê, lieht was mîn ougen weide!
swenne si des morgens giengen gein mir beide,
sô nâmen sî ir hende
und trûten mich dâ mite.
daz hât nû allez ende.
ir vil tugentlîcher site,
owê, ir liebe süeze grüeze
die dûhten mich sô reine und sô süeze.
wunne mîner besten zît,
wie hân ich dich verlorn!
immer ir vervluochet sît!>
sprach diu vrouwe ûz erkorn.
< jâ meine ich den von berne.
owê, daz ich in ie gesach sô gerne!
nû muoz ich jâmer dulden>
sprach diu vrouwe hôhgeborn.
< von dietrîches schulden
hân ich mîniu kint verlorn.
owê, verteilter bernaere,
ir sît mir hinvür immermêr unmaere.
wol weiz ich, milter rüedegêr,
daz er verrâten hât diu kint.
daz entsagt mir hinvür nieman mêr,
mîniu kint verkoufet sint.
vil wol weiz ich diu maere,
daz hât getân selbe der bernaere.
owê, orte, lieber suon!
diu süezen teidinc dîn,
sol ich der, armiu helche, nuon
immermêr verteilet sîn!
owê der dînen süezen maere,
diu lôsten ofte mich von grôzer swaere.
dîn kintlîchiu güete
gap mir vreuden vil.
dîn tugentlîch gemüete
was ie mîner vreuden spil.
owê, dîn süezer munt rôt als ein rôse,
der kunde süeziu wort sprechen lôse.
ez gesach nie mensch mit ougen
zwei kint sô wol gezogen
offenbâr noch tougen,
des enhân ich niht gelougen.
owê, wie habents ir ende
verdienet ie? daz got in drumbe schende!
jâ meine ich dietrîchen
den künec von roemisch lant.
ich clage sicherlîchen,
daz er mir ie wart bekant.
daz clage ich immermêre:
ich hân von im verloren al mîn êre.>
vrou herrât kom gegangen
und manic hêriu meit.
mit jâmer wâren si bevangen,
alsô hât man mir geseit.
ir vreude si vergâzen,
zuo vroun helchen si dô nider sâzen.
vrou helche vil drâte
sprechen began
ze vroun herrâte
< stêt ûf und seht mich niemer an!
ich hân von iu grôze herzensêre.
iu geschiht von mir guot nimmermêre.
vervluochet sî diu stunde,
vervluochet sî der tac,
do ich gebens ie begunde!
alrêste ich daz wol weinen mac.
versenket sîn diu maere,
dô mir alrêste wart kunt der bernaere!>
dô sprach der marcgrâf rüedegêr
< vrouwe wolgetân,
der rede sprechet niht mêr:
harte übel ich iu des gan.
ich hoere ez vil ungerne.
ir zîhet vil unrehte den von berne.
mîn lîp der müeze verswinden>
sprach rüedegêr sicherlîch,
< ob an iuwern kinden
iht schulde habe her dietrîch.
ich satzte mîn leben drumbe ze phande,
er gienge hiut von roemisch lande,
von êren und von guote>
sprach der marcman.
< ich weiz daz wol an sîm muote,
solten diu kint ir leben hân,
er stürbe vür si waerlîche.
daz geloubet mir, küneginne rîche.
iu ist genouc leide
an mînen herren geschehen.
liebe ougenweide
müeze ich nimmermêr gesehen,
den worten, daz si leben solden,
ich wold den tôt iezuo vür si dolden.
welt ir mirs getrouwen,
liebiu vrouwe mîn,
ich lâze iuch daz wol schouwen,
daz mir niht leider kund gesîn
umb iuwer süne beide.
nû merket mêre, waz ich iu bescheide.
küneginne hêre,
jâ riuwet mich ir lîp:
mich muoz ouch riuwen sêre
diether, der bî in tôter lît.
owê, den jungen künec von berne,
den hât vlorn sîn bruoder dietrîch vil ungerne.
bî iuwern sünen beiden
lît diether erslagen.
ez möhte ein wilder heiden
wol immer weinen unde clagen.
ich gesach bî mînen jâren
nie deheinen man sô clegelîche gebâren,
sô den herren dietrîche>
sprach her rüedegêr.
< küneginne rîche,
nû volget mir: des habt ir êr.
daz sehe wir alle gerne,
lât hulde hân den herren von berne!
vernemet sîn unschulde>
sprach der marcman,
< und sendet im iuwer hulde,
daz ist tugentlîch getân.
geloupt mir endelîchen,
swie ir verliest den herren dietrîchen,
des muoz al hiunisch lant
immer schaden hân.
habt ûf mînen triuwen phant,
edel vrouwe wol getân:
verliese wir dietrîchen,
des habe wir immer schaden in hiunisch rîchen.
nû volgt uns, vrouwe, gerne
und tuot daz an dirre stat,
und hoert, waz iu der von berne
bî uns her enboten hât,
daz ir dar an gedenket,
daz er iuch bî sînen tagen nie habe bekrenket.>
vrou helche diu guote
rüedegêren ane sach.
mit trûrigem muote
diu edele küneginne sprach
< owê, nû sage mir, rüedgêr herre,
des mane ich dich bî dînen triuwen verre:
clagt iht jaemerlîche
der vürste ûz roemisch lant?
daz sage mir endelîche
und tuo mir daz vür wâr bekant,
ist aber sicherlîche
diether tôt, der junge künic rîche?>
her rüedegêr sprach< vrouwe,
leider ez ist wâr.
swie sêre man mir missetrouwe,
ich liuge doch niht umbe ein hâr.>
owê, dô daz vrou helche hôrte,
ir grôzez leit sich dô von grunde stôrte.
< ich sach mit mînen ougen>
sprach der marcman,
< offenbâr, niht tougen,
edel vrouwe wol getân,
daz der herre dietrîche
in ir wunden kust die jungen künege rîche.
des mohte in nieman wenden.
got daz vil wol weiz,
ich sach, daz er ûz sînen henden
diu lit mit vleisch mit alle beiz.
nû wizzet, vrouwe hêre,
sîner clage vergizze ich nimmer mêre.>
ûf rihten sich begunde
vrou helche sâ zehant.
mit siuftendem munde
sprach diu vrowe von hiunisch lant
< owê, nû clage ich sicherlîchen,
daz ich hân gefluocht dem herren dietrîchen.
im ist wol als leide
an sîm bruoder geschehen,
sam mir an mînen kinden,
des muoz ich endelîchen jehen.
owê, armer bernaere,
nu erbarmet mir dîn grôziu herzenswaere.
daz ich dir gevluochet hân,
daz rihte in mich, crist!
ich hân vil übel dar an getân.
nu gewer mich got in kurzer vrist,
daz mîn leben neme ein ende:
des bite ich got, daz er daz niemer wende!
mir wirt herzenswaere
nû nimmermêre buoz.
der tôt mir lieber waere,
danne daz ich alsô leben muoz.
owê, swaz ich armiu nû geweine,
sô bin ich doch mîner kinde immer eine.>
< edeliu küneginne rîch>
sprach her rüedegêr,
< welt ir mir sagen endelîch
durch iuwer hôchgeborne êr,
daz hôrte ich harte gerne:
wie welt ir tuon umb den vogt von berne?
welt ir sîn unschulde
bedenken, vrouwe mîn,
so enbiet im iuwer hulde:
des wil ich gerne bote sîn.
und geloubet mir waerlîchen,
behaltet ir den herren dietrîchen,
des habt ir immer êre:
und ist ouch dar zuo guot,
edeliu vrouwe hêre,
wol erkenne ich dietrîches muot.
er ist an triuwen staete:
etzel sîn immer schaden haete.
ich lâze iuch daz wol schouwen
in vil kurzer vrist,
helche, liebiu vrouwe,
daz ein schedel michels bezzer ist
dann ein grôz herzensêre:
wirt ein schedel zeinem schaden, sô ist sîn mêre.>
vrou helche tugentlîchen
ze rüedegêren sprach
< dir sol nâch dietrîchen
baltlîchen wesen gâch,
und sage dem vogt von berne,
ich sehe in hiute und immer alsô gerne,
sam in dem êrsten jâre,
dô ich in êrste sach.
ich clage daz sunderbâre,
daz mir der tôt dô niht geschach.
daz beweine ich noch entriuwen.
waer ich dô tôt, sô hete ich nû niht riuwen.>
< nû sagt an, liebiu vrouwe,>
sprach der marcman,
< sol ich iu des getrouwen
und mich des slehtes an iuch lân,
ob ich bringe den bernaere,
her ze hove, daz er ân angest sî vor aller swaere?>
< ich sage dir unverborgen
allen mînen muot.
dar umb soltû niht sorgen,
ân angest ist der helt guot.
und sage im> sprach diu küneginne,
< daz ich im etzeln hulde wol gewinne.>
hie mit disem maere
etzel kom gegân.
er vant mit herzenswaere
die tugenthaften helchen stân
und mit clagelîchem muote.
alzehant sprach etzel der guote
< triutinne, liebiu vrouwe,
dû solt sagen mir,
jâmer ich an dir schouwe.
küneginne rîch, waz wirret dir?
daz sage mir durch dîn êre.
mich dunket des, dû tragest herzensêre.>
in den selben zîten
dô kom ouch rüedegêr.
etzel moht niht gebîten,
im was vor vreuden harte ger.
dar lief der künic rîche.
do enphie er rüedegêren minneclîche.
< got wilkomen, lieber marcman>
sprach etzel zehant.
< daz ich dich gesehen hân,
daz ist ze vreuden mir bekant.
nû sage mir sicherlîche,
wie ist ez ergangn in roemisch rîche?
wâ sint mîniu lieben kint,
vil edeler rüedegêr,
daz die mit dir niht komen sint?>
do gesweic der marcgrâve hêr.
owê, im übergiengen sîniu ougen.
er begunde sich von etzeln wenden tougen.
wol verstuont etzel diu maere,
daz dem dinge niht reht was.
mit grôzer herzenswaere
seic er nider ûf daz gras.
< owê> sprechen er begunde,
ein wort mit vil siuftendem munde.
< owê mir immermêre,
daz ich ie wart geborn!
mîne liebe süne hêre
die waene ich beide hân verlorn.
owê mîner lieben kinde,
die waene ich lebendec nimmermêre vinde!
ir leben daz hât ende
swie ez komen sî.>
vor leide want er die hende.
< nû wirde ich leides niemermêre vrî!
owê mîner grôzen leide!
sage an, rüedegêr, und lebent mîn süne noch beide?>
vor weinen niht enkunde
rüedegêr gesagen.
mit siuftendem munde
huop sich dâ weinen unde clagen.
si wârn alle mit jâmer bevangen.
< ich sihe et wol> sprach etzel,< eist ergangen.
wê mir immermêre,
noch wirs denne wê!
ich hân vlorn al die êre
die ich sold haben immermê.
owê helche, liebiu vrouwe,
alrêst ich an dir grôzen unsin schouwe.>
< nû clage maezlîche,
etzel, herre mîn!
ez ist in roemisch rîche
ergangen umb die süne dîn.
si sint erslagen beide,
si ligent dâ ze raben ûf der heide.
unde diether der junc
der lît bî in erslagen.
aller tugende ursprunc
der ist mit im in die erde begraben.
rede drumbe, swaz du wellest, künic hêre:
dû gesihest dîniu kint nimmermêre.>
daz hâr ûz der swarte
vor leide etzel brach.
er roufte sich bî dem barte,
michel was sîn ungemach.
< owê, nû muoz ich jâmer dulden!
swaz ich nû leides hân, vrou helche, daz kumet von iuwern schulden.
ir woldet iuch nie gemâzen,
küneginne rîch.
diu kint hiezt ir mich lâzen
dem ungetriuwen dietrîch.
owê der grôzen herzenleide!
dietrîch hât si verrâten beide.>
< ir zîhet in unschulden>
sprach her rüedegêr.
< etzel, ze dînen hulden
müeze ich komen nimmermêr:
nu geloube mir diu maere,
vil unschuldic ist der bernaere.>
< nû sage mir, milter marcman>
sprach etzel zehant,
< wer hât diu kint von ir leben getân?
daz tuo mir rehte bekant.
od wie ist ez ergangen?
ich bin mit grôzem jâmer bevangen.>
< ez hât witege getân>
sprach her rüedegêr.
< wil dû ez rehte verstân,
etzel, edel künic hêr,
sô sage ich dir diu maere.
diu kint lie der edele bernaere
in der stat ze berne
und schuof in michel huot.
wiltû daz hoeren gerne:
ir phlac ein edel recke guot,
her elsân der alde.
er hât sîn sêre enkolten> sprach der balde.
< ich sach mit mînen ougen,
daz im her dietrîch
abe sluoc daz houbet:
daz geloubet, etzel, künic rîch.>
etzel sprach< nû sage mir an disen zîten,
saehe ab dû diu kint beidiu strîten?
und sint si in dem sturme
bêdesamt erslagen?
daz soltû mir rehte,
rüedegêr durch dîne triuwe sagen.>
er sprach< nein si, lieber herre,
si wurden erslagen von dem here verre.
wir liezen dâ ze berne
hinder uns diu kint.
dô wir dannen kômen,
dô riten si nâch uns leider sint.
owê, si kômen ûf ein heide
niderhalp raben: dâ ligent si noch beide.
witege unde rienolt
wârn ûf die warte geriten.
gegen in kômen diu kint,
diu sît leider mit in strîten.
owê, dâ nâmen si den ende
alle drî von sîn eines hende.
die wîle daz diu kint hie striten,
dô strit ouch wir dort.
ermrîch der ist überriten,
wir haben getân an im den mort.
ermrîch ist sigelôs danne gescheiden,
er hât vlorn manegen cristen unde heiden.
dô die vînde gar gelâgen
slehtes über al
und daz wir siges phlâgen,
dô zogte wir ûz ab dem wal.
owê, dô kômen uns diu maere,
daz der schade umb diu kint ergangen waere.
dô gâht wir über heide
dâ diu kint wârn erslagen.
owê, herre, ich mac vor leide
dir der maere niht gesagen.
owê, dô wart ein hendewinden
und ein grôzez weinen ob den kinden.
ich sach daz her dietrîch
baz danne drîzec stunt
kuste die jungen künege rîch
in ir wundn und an den munt.
owê, sîn jaemerlîchez weinen
daz kan ich dir nimmer rehte bescheinen.
vüeze unde hende,
ougen unde munt
daz brach er manegen ende,
daz ist mir waerlîchen kunt.
owê, ich gesach nie vürsten rîchen
gebâren alsô rehte clegelichen.
wir sâhen alle besunder,
daz er diethers vergaz.
was daz niht ein wunder?
über dîne süne er gesaz,
vil leit was im ir ende.
er beiz im selben zwei lit ûz der hende.
daz ich dir lange sagte,
künic, dîniu leit,
wie verre her dietrîch jagte
witegen den helt unverzeit,
daz waere ein langez maere.
künec, beginc dîn gnâde an dem bernaere!
und lâz in haben hulde,
dar an tuostû wol.
bedenke sîn unschulde!
mit triwen ich dir daz râten sol.
lâz ez in vriuntschaft setzen!
er mac dich dîner leide wol ergetzen.>
etzel sprach mit hulden
alsam ein helt guot
< sît ir in saget ze unschulden,
swaz dann vrou helche mit im tuot,
daz tuon ouch ich vil gerne.
nû sage mîne hulde dem von berne.>
rüedegêr wart vrô der maere.
niht langer er dô beit,
nâch dem bernaere
gegen berne er dô balde reit.
heiâ, dâ vant er dietrîchen,
er sagt im die hult von hiunisch rîchen.
nâch grôzer herzenswaere
wart her dietrîch hôchgemuot.
hie mit disem maere
reit gegen hiunen der helt guot.
hin ze etzelburc sicherlîchen
brâht rüedegêr den herren dietrîchen.
hie kômen mit schalle
beide junge und alt,
die etzeln recken alle.
si enphiengen den helt balt.
ûf den sal gie her dietrîche:
dô gruozte in trâge etzel der rîche.
her dietrîch bôt sîn houbet nider
etzeln ûf den vuoz.
daz erbarmte vroun helchen sider.
in ir grôzen unmuoz
begundes weinen sêre.
si moht die barmung angesehen niht mêre.
der herre dietrîche
zuo etzeln dô sprach
< edel künic rîche,
rich an mir dînen ungemach
und dîn liebe süne beide!
von mînem leben dû mich iezuo scheide!>
etzel in ûf zuhte,
sprechen er began,
an sich er in druhte,
< swaz dû mir leides hâst getân,
des soltû haben hulde.
jâ gibe ich dir an mînen kinden keine schulde.>
< genâde, lieber herre!>
sprach her dietrîch.
< dîn triwe sih ich nû verre,
dû tuost an mir nû küniclîch.
nu geloube mir diu maere,
ich gelige tôt od ich geriche dîne swaere.>
hie mit gewan hulde
der herre dietrîch.
si vergâben im sîn schulde
etzel und die küneginne rîch.
vrô wart der bernaere.
hie mit hât ein ende ditze maere....
...