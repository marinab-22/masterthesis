die iunge künigyn wol getan
die edele schöne und lobesan
sy nam zuo an dugent und an früntlicheit
ir ee hielte sy mit gantzer stetikeit
got zuo dienen was sy bereit zuo aller zyt
sy lebende one has und nyt
sy liebete salomon usz der mossen fast
er hette weder ruoge nach rast
wanne er nit alle zyt bie ir was
für wor sollent ir wissen das
des selben glichen lag der künigynne
salomon alle zyt in irem synne
ir beder liebe die was grosz
sy liebetent einand' vn lebetent früntlich in aller mosz
als dan zwey liebi ee lüte söllen leben
grosz ere wart in beyden gegeben
zwen schöne suone die künigyn gebar
die nament zuo in stercke und in wiszheit gar
hie bestetiget salomon sinen sun jsaac zuo
eime keyser zuo jherusalem un krönete in un
befalch yme das lant und lüte.
der eylter suon wart drissig ior alt
do gab yme salomon dz rich uff mit gewalt
und bestetigete in zuo syn keyser zuo iherusale
nach gottes hulde wart yme we
er diente got flisseclichen sere
salomon der edele degen herre
wie er möchte nacht und tag
grosses vastens er do pflag
dar zuo die edele künigyn herre
die yebete sich vil mere
sy lies ir wol gelingen
mit allen guotten dingen
von der welt zoch sy sich gar
des wart morolff do gewar
er sprach salomon keiser rich
du und die künigyn wöltent betriegen mich
ir wöllent vch zuo gote bewaren
und wöltent mich alleine in die helle lossen faren
wo ir sint do wil ich ouch syn
des gibe ich uch beiden die truwe myn
do sprach salomon der wise
morolff ich bin yn sünden worden grise
darvmb so sol ich bessern mich
das gott wölle erbarmen sich
vber mich und die liebe künigyn myn
wiltu dann in dem hymel by unß syn
so soltu ouch an dich beserung nemen
als dir danne wol mag gezemen
du hast grosser sünden vil begangen
nach gottes hulden los dich verlangen
lebe in gottes dienst es ist an der zit
got dir darvmb ewige fröide git
los vns gott bitten das er vns welle geben
das wir alle mit yme besitzen das ewig leben
salomon do vil wiser rede pflag
der ich nit aller geschriben mag
syne wort die worent so fruochtber
das morolff vor yme erzittert gar
do by was ouch die küngigyn rich
morolff der sluog die worte in sich
do von gewan er so grossen rüwen
er sprach owe got was han ich grosser sünden gebuwe
owe got lieber schöpfer myn
durch die grundelose barmhertzikeit din
verzihe mir myner sünden zal
morolff der vil nider zuo dal
der ruwen umb sine sünde was so groß
das bluot yme zuo munde und nasen ußschos
syn hertze spielte yme entzwey von yomers not
der edele morolff lag gestrecket dot.
also morolff nyder viel vor dem künige
salomon und der iungen künigyn und was
dot und die künigyn rouffte ir gelwes hore
vo leide uß dem houpt un do kam ein engel
von dem hymel herab und fuorte morrlfs!
sele in das ewyge leben.
eyn engel von dem hymel kam
morolffs sele er mit synen henden nam
er fuorte sy zuo gotte in syn hymelrich
do lobet er got ewiclich
do künig salomon das ersach
vil gros wart syn ungemach
syn hende er zuo dem hymel bot
ach got los dich erbarmen dise not
owe des grossen leydes des ich han
ach vnd we mir armen man.
ach morolff getruwer bruoder myn
wie sol ich miner sünden in buossen syn
die ich yetzt leider an dir begangen han
du lebetest nach het ich getan
owe got was ist mir grosses leydes beschehen
da ich dich lebendig nit me mag gesehen
die vil zarte künigin schon
die warff zuo der erden ire kron
sy rouffte uß ir gelwes hor
die hende huop sy vff enbor
ir vngemach das was groß
sie schrey lute das es in dem luffte erdos
sy sluog an ir bruste und an ir hertz
gros was ir yomer und smertze
sy sprach öuwe das ich ye wart geboren
das ich leyder han verloren
morolff mynen öheym und getruwen dienstman
des leides ich nyemer vergessen kan
sy huob in vff und kuste yn an synnen roten mundt
von grossen leyde wart sy vngesunt
das sy sich muoste legen zuo bette
hie was die jung künigyn kunigs salomos
husz frow als leydig vmb morolffs tod daz sy sich
zuo bette leit und von grossen vnmuot starb.
balde man es salomon kunt gedet
das die edele künigin fast kranck wer
salomon sprach ouwe diser leydigen mere
min bruoder morolff der ist mir dot
und lyt mir myn liebe frouwe in todes not
ach got was zihestu mich vil armen
das du mich dich nit lost erbarmen
von yomer er weynen do began
er lieff balde zuo der künigin hien dan
von grossem! yomer ir das hertze brach
do sy der künig also weinen sach
er vmb fing sy und kuste sy an iren doten mundt
do sy dot was das was yme nach vnkunt
und do sy nit zuo yme reden wolte
als sy danne billich solte
do sach er ir vnder das antlit schon
do sach er wol das es vmb sy was geton
man sach an yme keiner leie geberden
er sanck nider zuo der erden
von grossem yomer vnd vngemach
ime das hertze in syme libe brach
zuo stunt kam ein engel von hymel schon
und fuort ir beider selen mit yme in den hymelsche tron.
als man den künig salomon vnd morolff
sinen bruoder und die iunge künigin nebent
einand' in ein schönes grap leite vn salomos
süne stundent do by gar betruobet.
grosser wunder ist kume beschehen
das muos ich sicher yehen
in eyme tage sturbent die drü werde lüt
morolff starb zuo fesper zyt
vff den thuom machte man yme ein grap hien dan
zuo compeleten zyt wolte man in dar in geleit han
do starb salomon und die künigyn rich
vor compeleten mit einander glich
man machte in drien einen sarck
von golde wiget er drüssig dusent marck
man truog sy vff de tuom hien dan
do weindent frouwen vnd man
in dem kore begruob man sy schon
man horte von geschrey grossen thon
von weinen und von clagen
es kunde nyeman volle sagen
wie vbel yn gescheen was
für wor sollent ir wissen das
der elter suon das rich besas
von got er vß erwölet was
er was so schone und mynneclich
er wart gantz dem vatter glich
mit tugenten und mit wisheit schön
isaac was syn name geton
von dem iungen suone wil ich uch sagen
der wolte ouch ein crone tragen
robam was er genant
er sprach ysaac lieber bruoder myn
ich wil ouch ein künig syn
zuo einer weltlichen kronen bistu geborn
so hat mich got zuo zu einer geistlichen vß erkoren
die wil ich entpfohen vnd ouch nemen
als mir danne von gotte wol mag gezemen
ich wil in einen münch orden gon
und wil die heilige priester schafft entpfohen
und wil in gottes dienste yemer leben
lieber bruoder merck mich eben
also solt du ouch duon
so enpfohestu ewigen lon
vf erden vnd in hymelrich
do mit so gesegen ich dich
gott gebe dir vernufft und gesuntheit
vnd nach disem leben ewige selikeit
sy vmb fingent und kustent ein ander an
von grossem yomer wart weynen frouwen vnd man
also schiede sich von iherusalem
roboam der edele degen herre
als roboam künig salomons suon yn ein closter
kam vnnd die bruoder des ordens yn entpfinge
und er den orden an sich nam.
in eine stat was constantinopel genant
do er ein heilges closter fant
dar ynne wart er ein closter man
ein growe kutte leyte er an
er lerte lesen und ouch singen
er lies yme wol gelingen
an gottes dienste sparte er sich nit
gottes genade die wonete yme mit
er was in dem orden zwentzig iar
das ich uch sage das ist wor
do wolte in got by ime han
ein grosser siechtuom begunde yn bestan
das er starb in des gottes cleyt
eyn engel kam von hymmel
und fuorte yn in die ewige selikeit
darvmb süllent wir got bitten
mit demuotigem sitten
das er vnß vff beserunge loß leben
vnd vns bekantnisse vnser sünde welle geben
das wir mit yme besitzent das ewig rich
vnd in lobent one ende yemer ewiclich
das helffe vns ihesus gottes kint
von dem wir alle gesegent sint
hie mit hat dis buoch ein ende
gott alles leit von vnß wende