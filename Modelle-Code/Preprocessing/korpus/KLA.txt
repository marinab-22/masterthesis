ditze buoch heizet diu klage.
hie hevet sich ein maere, daz waer vil redebaere
und waer ouch guot ze sagne, niwan daz ez ze klagne
den liuten allen gezimt. swer ez rehte vernimt,
der muoz ez jaemerlîchen klagen und jâmer in dem herzen tragen.
het ich nu die sinne, daz siz gar ze minne
haeten die ez erfunden! ez ist von alten stunden
her vil waerlîch gesagt. ob ez iemen missehagt,
der sol ez lâzen âne haz und hoer die rede fürebaz.
ditze alte maere bat ein tihtaere
an ein buoch schrîben. desen kundez niht belîben,
ez ensî och dâ von bekant wie die von burgonde lant
bî ir zîten und bî ir tagen mit êren heten sich betragen
dancrât ein künic hiez, der in diu wîten lant liez,
den stolzen helden guoten, unt och der schoenen uoten,
diu dâ krône mit im truoc. si heten alles des genuoc
daz rîche künege solden haben oder wolden.
si heten ouch âne wân eine swester wol getân.
diu nam sider einen man; dâ von sich prüefen began
vil maneges guoten heldes nôt unt daz er selbe den tôt
gewan von sîner übermuot. sît nam si einen helt guot
ûz hiunischem rîche, mit dem si hêrlîche
nâch ir jâmer sît gesaz. der rede meister hiez daz
tihten an dem maere, wie rîch der künic waere.
diu rede ist gnuoc wizzenlich er het aller tägelich
zwelf künige under im von der wârheit ich daz nim.
er pflac grôzer êren: man gevriesch nie man sô hêren
under heiden und under kristen. genuoge, die daz wisten,
die riten zuo im in daz lant. er was etzel genant:
botelunc sîn vater hiez, der im vil gewaltes liez
nâch sînem tôde unz an die stunt. daz maere tuot uns von im kunt
daz er het ze wîbe ein wîp, daz tugentlîcher vrowen lîp
bî ir jâren nieman vant. helche sô was diu genant.
von der schied er sich mit nôt: der vil gewaltige tôt
der nam im sîne wünne. sît riet im sîn künne
an vrowen krîmhilden, die edeln unt die milden.
iu ist wol geseit daz wie si zen hiunen gesaz
als diu edel helche ê. doch tet ir ze allen zîten wê
daz si diu ellende hiez, wan si der jâmer niht enliez
geruowen selten keinen tac, wan ir in dem herzen lac
wie si verlôs ir wünne: ir naehestez künne
het ir ir lieben man benomen. dô was ez an die rede komen
daz vrowen uoten kinde allez daz gesinde
dient ûz hiunen rîchen, und als gewalticlîchen
als si vroun helchen tâten ê. si het och dâ vrowen michel mê
danne in ir vater lande: der guoten wîgande
haete si vil grôze kraft: tägelîche rîterschaft
diu ir ougen sâhen. daz enkunde niht vervâhen,
ir weinten âne lougen alle tage ir ougen.
sît duo brâhte siz dar an, dô si den gewalt gar gewan,
daz si ân undersprâche ir gedâht einer râche
umbe sîfride ir lieben man, dem vil übel an gewan
ir bruoder gunthêr den lîp und hagen unt des küneges wîp,
von dem er doch den tôt genam. dem helde sterben niht enzam
von deheines rekhen hant: wan er haet wol elliu lant
mit sîner hant verkêret. dâ von was ir versêret
beidin herze und och der muot. ez dûhte si vil selten guot
swaz man fröude kunde pflegen: si haetes alles sich bewegen.
swie dicke ze ietweder hant gekroente künege bî ir vant
krîmhilt diu hêre zehen oder mêre,
daz was ir allez ein wint. si het daz sigemundes kint
brâht mit dienste dar zuo daz si spât unde fruo
gedâht an sigelinde, wie si mit ir kinde
het vröude unde wünne. ezen kunde ir beider künne
den willen nie erwenden, sine haete mit ir henden,
ob si möhte sîn ein man, ir schaden, als ich mich verstân,
errochen manege stunde. geschehen ez niene kunde:
wan si haete vrowen lîp. ez het diz jâmerhafte wîp
den willen in dem muote. daz enkom den niht ze guote,
von den si den schaden nam; wan ez ir rechen gezam.
des ensol si nieman schelten. solt er des engelten,
der rehter triwen kunde phlegen der haete schiere sich bewegen
daz er mit rehten dingen mehte niht volbringen
dehein getriwlîchen muot. triwe diu ist dar zuo guot:
diu machet mannes werden lîp, und êrt och alsô schoeniu wîp
daz ir zuht noch ir muot nâch schanden nimmer niht entuot;
als vroun krîmhilt geschach, der von schulden nie gesprach
misselîche dehein man. swer daz maere merken kan,
der sagt unschuldic gar ir lîp, wan daz daz vil edel wîp
taete nâch ir triuwe ir râche in grôzer riuwe.
iu ist daz dicke wol gesagt wie ezel het betagt
fürsten loblîche hein in sîniu rîche
durch eine grôze wirtschaft, dâ er mit sîner helde kraft
wolt bezeigen sînen prîs. dô was vrou krîmhilt sô wîs,
daz siz alsô ane vie daz si der dehein belîben lie
die si dâ gerne saehe. wenne daz geschaehe
oder wi vil der wîle waere, jâne weiz ich niht der maere,
oder wie si koemen in daz lant, die dâ haete besant
ezel der vil rîche. sô rehte hêrlîche
kômen die herren über rîn. daz muose in grôzer schade sîn
an mannen und an mâgen. des endorfte niht betrâgen
krîmhilt die rîchen, daz si sô loblîchen
zen hiunen komen wâren; dâ von dô gebâren
nâch freuden solt ir der muot. sô wol gezognen helt guot
man sô manegen nie bevant, als ûz burgonde lant
het gefüeret gunthêr und och sîn bruoder gîselhêr
unt der hêrre gêrnôt. krîmhilte golt rôt
heten si ze rîne lâzen. diu zît sî verwâzen,
daz sis ie gewunnen künde. ich waen si alter sünde
engulten, und niht mêre. der wol gelobte hêre
kom froelîch zin gegangen, von dem si wol enphangen
wurden in sînem rîche, der in vil friuntlîche
sînen dienest gehiez, den in leisten niht volliez
krîmhilt diu edel künigîn. daz müeze got geklagt sîn
daz si die helde ie gesach; dâ von vil leide geschach
maneger muoter kinde. daz ezeln ingesinde
sich fröute gein in sêre: si wânden daz ir êre
nu hôhe waer erstanden, diu sider in den landen
vil harte jaemerlîch gelac. in was ir urteiles tac
komen nu ze nâhen. die si dâ gerne sâhen,
daz was iedoch ein grôziu nôt daz si von den gelâgen tôt.
swie gern in gedienet haete und ez vil gerne taete
ezel der künic rîche, dem och si billîche
dienst solden bringen, dô muose in misselingen
von einen alten schulden. ez het wider ir hulden
geworben alsô sêre hagen der übermüete hêre,
daz siz lâzen niht enkunde sine müese bî der stunde
rechen allez daz ir was; dâ von vil wênic der genas
die dâ wâfen mohten tragen. ê hâgen eine wurde erslagen,
ê sturben vierzic tûsent man. swie gern in het gescheiden her dan
krîmhilt diu künigîn, des enkunde niht gesîn:
dô lie siz als ez mohte, wan ez niht anders tohte.
daz kom von krîmhilt sinne. der tôt het ir minne,
die dâ sterben solden, die doch fröude haben wolden
ob siz geleben kunden. dô het och in den stunden
den sic sô verre genomen der rât der dâ was bekomen
von krîmhilde munde, daz si sich zuo der stunde
niht kunden scheiden her dan; dâ von dô etzel gewan
di aller groezesten nôt die ein künick âne tôt
gewan an sînem lîbe. daz kom von sînem wîbe.
diu enhet sîn alsô niht gedâht. si het ez gerne dâ zuo brâht,
dô siz brüefen began, daz niwan der eine man
den lîp haete verlorn. sô waer ir swaere und ir zorn
dâ mit gar verswunden: so enwaere ouch zuo den stunden
nieman arges niht getân. done wolden in niht slahen lân
sîn herren, mit den er dar was komen: des wart in allen sant benomen
daz leben ze den zîten, dô si begunden strîten,
den kunden mit den gesten, den boesen sam den besten,
den kristen zuo den heiden, den lieben zuo den leiden,
den herren zuo den knehten. si begunden alle vehten,
die verren unt die nâhen, dô si vor in ligen sâhen
islîcher sînen friunt tôt. ditz was doch âne nôt:
man meht ez lîhte erwendet hân. der etzeln hete kunt getân
von êrst diu rehten maere, sô het er di starken swaere
harte lîhteclîch erwant. die von burgonde lant
liezenz durh ir übermuot: dô het och krîmhilt wol behuot
mit listeclîchem sinne, daz ers niht wart inne:
des wart im dô der schade bekant, den er sît nimmer überwant.
ditz hiez man allez schrîben, und waz ir von den lîben
wurden dâ gescheiden, und wie in begunde leiden
vor jâmerz leben allen. jâ muosen si der gallen
und och ir herze volgen: si wurden stark erbolgen
den stolzen rînvranken; als ob ins solte danken
etzel der künek maere, ob ez sîn wille waere:
dô was ez dem künge leit. ez was in allen bereit
ûf einen veiclîchen tac. swie wol ir der wirt phlac,
daz enkunde niht vervâhen. die in dâ sâzen nâhen
und froelîch bî in giengen und si ê wol enphiengen,
di lâgen sider mit in tôt. daz was ein nôt vor aller nôt.
für wunder sol manz immer sagen daz sô vil helde wart erslagen
von eines wîbes zorne. die reckhen ûz erkorne,
die ie wârn vil werlîch, die der herre dietrîch
mit im brâht in daz lant und der küene hildebrant,
der sturben sehs hundert dâ. swie hêrlîch si anderswâ
in volkes stürmen herten sich dicke wol erwerten,
beide dise unde die, des genuzzen si vil übel hie.
dâ flôs der herre bloedelîn der hoehsten und der besten sîn
drîzec hundert sîner man. er viengez boeslîchen an
durch eines wîbes lêre. sîn lîb und och sîn êre
in den triwen wart verlorn. diu im ze wîbe was gesworn,
der dient er nâh ir hulde alsô daz er der schulde
alrêrste muose wesen pfant, wan die von burgonde lant
sich werten alsô sêre daz mans in giht für êre.
der herzoge herman, ein fürste ûzer poelân,
und sigehêr von walâchen vil flîzeclîchen râchen
der edeln kriemhilde leit. zwei tûsent rîter gemeit
si brâhten zuo der wirtschaft, die von der edeln geste kraft
sît alle wurden verswant. dar het durh kriechischiu lant
brâht ûz türkîe walber der edelfrîe
zwelf hundert sîner man: die muosen alle dâ bestân,
swaz ir von kriechen was bekomen, und swaz die dâ heten genomen
des kriemhilde goldes und etzelen soldes:
den dienten si vil swinde. von ir vil maneges kinde
wart sît geweinet sêre. si wânden werben êre,
und wurben niht wan den tôt: diu vil schedelîchiu nôt
het den sig an in genomen. die ûf gnâde wâren komen
etzeln dem rîchen, die dienten ängestlîchen.
der wil ich iu nennen drî, daz elliu lant des wâren vrî
daz iht küeners drinne waere, danne irnfrit der maere
und hâwart und îrinc. den reckhen wârn iriu dinc
von grôzen schulden hân ich vernomen, daz si ins rîches aehte wâren komen.
doch wart des dicke sît gedâht daz man si gerne hete brâht
zuo des keisers hulden: doch belibens in den schulden
unzen ir lîbes ende. si haet mit gebender hende
etzel brâht dar zuo daz si nu spât unde fruo
tâten swaz er wolde: dô man rechen solde
der schoenen krîmhilde leit, des wârn si willic unde bereit.
man sagt als ichz hân vernomen, von wanne si dar wâren komen.
irnfrit der helt ûz erkant der het gerûmet dürenge lant,
dâ er ê lantgrâve hiez. ê man in dâ verstiez,
hâwart der degen starke was vogt in tenemarke.
îrink der degen ûz erkorn was ze lütringe geborn
und was ein starc küener man: mit grôzer gâbe im an gewan
hâwart daz er wart sîn man. sus ist uns daz maere komen an.
si heten ûz gesundert driu unt drîzec hundert
si brâhten mit in in daz lant. der wart von volkêres hant
sô maneger in dem sturm erslagen, daz manz immer wol mac sagen.
och sluoc der helt maere, der spaehe videlaere,
irnfride den rîchen in dem sturme hêrlîchen.
dô sluog von tronge der helt den küenen und den ûz erwelt,
von lütringe îringen. der het des gedingen
daz ieman küener solte leben? doch het im vollen lôn gegeben
den er dâ slahen wolde tôt, hagen, der sît in der nôt
bestuont unz hinz dem lesten bî den werden gesten.
hâwarten den sluoc dancwart, des ellen selten was gespart
in deheiner slahte nôt. mich wundert des daz in der tôt
ie getorste bestân: wan er het dâ getân
daz man daz sagt ze maere, ob ez zwelfen waere
alsô küenen geschehen, daz mans müest für wunder jehen.
von swanne si dar wâren komen, swâ man si het genomen
mit botschaft in den landen, zer burgonden handen
waeren si alle geborn. des liutes wart sô vil verlorn
von der gêrnôtes hant, daz man durch drîzec künege lant
gefriesch wol diu maere, welh sîn ellen waere.
der sluog och rüedegêren, den margrâven hêren,
dâ si im sturme wâren. dâ sach man sô gebâren
rüedegêr den rîchen, daz er vil loblîchen
den starken gêrnôte sluoc. ir starb dâ beidenthalb genuoc
ir beider mâge unde man. fünf hundert rîter wol getân
brâhte mit im rüedegêr: der lebt deheiner mêr,
für daz si in den sturm sprungen, swie dicke in was gelungen
bî etzeln dem rîchen. die sluogen gewalticlîchen
die von burgonde lant, sô daz diu staelînen bant
draeten von den swerten. die si dâ twingen gerten,
die werten sich vil sêre. gîselhêr der hêre,
den heizbluotigen bach ungerne er fliezen sach
in den selben stunden von rüedegêres wunden.
swaz des schaden funden wart, den si von der hovevart
zen hiunen genâmen, die etzelen kâmen,
daz was nôt über nôt daz den gîselhêres tôt
nieman kunde erwenden, der mit râte noch mit henden
nie deheine schult gewan an sîfrit krîmhilde man
man klagt ouch gêrnôten, den si dâ sâhen tôten
von rüedegêres hant. der helt ûz burgonde lant
dâ vil jaemerlîchen lac, der mit êren manegen tac
het gelebt unz an die stunde. got im niht engunde
belîben in der schulde. sîner swester hulde
kunde gunthêr niht erwerben. jâ riet er daz ersterben
sîfrit muose, ir êrster man; dâ von er den schaden gewan
sît von ir deste vaster. beide schade und laster
wurden beidiu dâ genomen. ez was leider dâ zuo komen
daz ir kint was erslagen: daz enwolten niht vertragen
die ez dâ rechen solten und och dienen wolten
etzeln dem rîchen. daz geschach vil leitlîchen.
wie moht man des getrouwen daz kriemhilde der vrouwen
selber sterben dâ geschach? daz leit und den ungemach
het gepruoft ir selber munt: nu wart ir sterben mit in kunt,
die waeren gerne noch genesen. des enmoht leider niht wesen
daz si langer leben solten, die dâ râchen unde wolten
ir selber lîbe vogt wesen: der enkunde einer niht genesen
swaz man jâmers dâ vant, dô der alte hildebrant
durh sînen herzegrimmen zorn sluoc die vrowen wol geborn
da ez ezel der künec sach, dâ huob sich êrste ungemach
under aller der diete. dem jâmer wart ze miete
sîn hoehster stuol gesetzet. an fröuden wart geletzet
dâ vil maneger vrowen lîp; ez waere maget oder wîp,
den muose ir wünne entwîchen. ezeln den künic rîchen
sach man vil jaemerclîchen stân. ez was nu allez daz getân
daz dâ ze tuonne was, sît ir deheiner genas,
die dâ wâfen torsten tragen: die lâgen alle dâ erslagen
und tôt gevallen in daz bluot. des was beswaert in der muot,
die mit fröuden wânden leben. die swaere het in got gegeben;
wan man dâ anders niht enphlac bêdiu naht unde tac,
niwan weinen unde klagen. man sol undank der wîle sagen
in der diu nôt geschaehe, und daz krîmhilt ie gesaehe
des edeln sîfrides lîp; dâ von vil manic schoene wîp
von liebe wart gescheiden. ez wart den namen beiden,
heiden unde kristen, von ir einer listen
alsô leide getân, daz beidiu wîp unde man
gelouben wil der maere, daz si der helle swaere
habe von solhen schulden, daz si gein gotes hulden
geworben hab sô verre daz got unser herre
ir sêle niht enwolte. der daz ervarn solte,
der müese zuo der helle varn: daz hiez och ich vil wol bewarn
daz ich nâch dem maere zer helle der bote waere.
des buoches meister sprach daz ê. dem getriwen tuot untriwe wê.
sît si in triwe tôt gelac, an gotes hulden manegen tac
sol si ze himel noch geleben. got hât uns allen daz gegeben,
swes lîp mit triwen ende nimt, daz der dem himelrîche gezimt.
diu wârheit uns daz kündet. vor got er sich versündet,
swer den andern durch haz verteilt. wie mag er wizzen daz
waz got mit im getuot? niemen dunke sich sô guot
und sô gar vor sünden vrî, ern bedürfe wol daz im got sî
genaedic an der lesten zît, sô man uns allen lôn gît.
daz hûs daz lac gevallen ob den reken allen,
die durh strîten kômen drin. dem wirte gie diu zît hin
mit leide und och mit sêre. sîn hôhez lob und êre
wâren beide nider komen. mit siuften veste het genomen
in des fürsten herzen vil jaemerlîchez smerzen.
an dem ie vil êren lac, getrüebet wart sîn liehter tac.
fröude im was zerunnen. ich waene im sîne sunnen
niht mêr schînen wolten. die fröude di dâ solten
im in sînem herzen wesen, der muoser âne nu genesen;
wan er anders niht ensach wan manegen bluotigen bach
fliezen ûz starken wunden, die im in kurzen stunden
fröude haeten genomen. ûz sînen ougen was bekomen
vil minneclîchez an sehen: von des tôdes schult was daz geschehen
daz er ir lüzel bî im vant. er begunde houbt unde hant
winden alsô sêre, dazz künge nie mêre
weder sît noch ê geschach. er haete leit und ungemach:
des muost man wunder von im sehen. man moht ezeln des jehen
daz alsô sêre gekleit wurde mit der wârheit
nimmer von deheinem man. wie lûte er wüefen began!
sam man hôrt ein wisenthorn, dem edeln fürsten ûz erkorn
diu stimme ûz sînem munde erdôz in der stunde,
dô er sô sêre klagte daz dâ von erwagte
beide türne und palas. swie lüzel fröuden ê dâ was,
ir was nu verre deste min. er haet verwandelt den sin,
daz er bî der stunde wizzen niht enkunde
ob ez im laster waere. dô half im sîne swaere
vil maneger rîche weise klagen. welt ir nu wunder hoeren sagen,
sô merket unbescheidenheit. swaz ie zer werlde wart gekleit,
daz was allez her ein wint. sô maneger werder muoter kint
klagen nie begunde, alsô man dâ zestunde
bî ezeln weinende vant. maneger juncvrowen hant
mit winden wart zebrochen. dâ wart selten iht gesprochen
niwan ach unde wê. swie lûte ie der künik schrê,
die vrowen schriren alle mite. ez ist noch der liute site,
swâ einem leit ze herzen gât, daz der ander fröude bî im lât:
sam wart dâ fröude lâzen. daz volk âne mâzen
die klage ie groezer machten. diu lide vil lûte erkrachten
an maneger juncvrowen hant, die man vil sêre klagde vant.
daz lantvolk îlende duo lief allez weinde zuo,
dô si gehôrten maere wie ez ergangen waere,
beidiu durh schowen unde klagen. sümelîche kômen durh bejagen,
eteslîch durch friunde rechen. slahen unde stechen
was dâ deheiner slahte nôt: si lâgen ân ir arbeit tôt,
die friunde mit der vînde schar. man gebôt dem volke alsô gar
daz si sich niht ensûmten und mit den tôten rûmten.
ein strâze gein dem sal si begunden rûmen über al
von den die man hie ûze vant, die diu volkêres hant
und hagen het ze tôde erslagen: die hiez man von dem hûse tragen
alsô verre hin dan daz ein islîcher man
zuo dem sale mehte komen. der tôt het in dâ benomen
alsô vil ir wünne, was ir deheines künne
bî dem strîte gewesen, die noch dâ wâren genesen
die waern vil gerne mit in tôt. man sach vil manegen rinc rôt
ziehen von den wunden: von in wart enbunden
vil manick dürkel helmvaz. rôt bluotic unde naz
sô was allez ir gewant: manic hêrlîchen rant
sach man bî in verschrôten. die rîchen werden tôten,
der wart sô vil von danne getragen, alle diez hôrten sagen,
daz si des michel wunder nam ob ieman fröude iht gezam
in allem dem lande. die guoten wîgande
vil wênic muot swaz iemen sprach. vil manick magt von houbte brach
mit grôzem jâmer daz hâr: vil maneges triutinne klâr
vil lûte schrîende gie, diu von wunden enphie
daz bluot in ir gêren. die armen zuo den hêren
wâren alsô gelegen daz der bluotige regen
si het gemachet alle naz. swelh wîp daz versaz
daz si den ungesunden beweinten niht ir wunden,
daz was unwîplîcher muot. hildebrant der helt guot
der hôrte lûte rüefen: krefteclîchen wüefen
hôrt er daz ingesinde. der schoenen uoten kinde
lac hie einez vor dem sal: von des wunden zetal
brach dâ âne lougen vil trähen ûz schoenen ougen.
daz was diu küniginne, di mit unsinne
het erslagen hiltebrant, wan si von burgonde lant
hagen ê ze tôde ersluoc. des hât man immer genuoc
dâ von noch ze sagene, wie daz kaem daz hagene
sturbe von einem wîbe, wan er mit sînem lîbe
sô vil wunders het getân. die liute redent sunder wân
noch daz ez ein lüge sî: sô ist daz der wârheit bî
daz in des twanc her dietrîch daz der degen loblîch
in sînen banden gelac: dô sluog im einen swertes slac
mit ir hant des küneges wîp. darumbe vlôs och si den lîp
von hildebrant âne nôt. man klagt der küniginne tôt
deiswâr von allem rehte: rîter unde knehte
die tâtenz pillîche. jâmers alsô rîche
wurden alle die man vant über allez etzeln lant.
nu kom der herre dietrîch mit einem muote klegelîch
dâ er kriemhilde vant. er bat die liute zehant
daz si durch got ir weinen liezen. swie vil si im des gehiezen,
iedoch entâten siz niht: alsô grôz was diu geschiht
die si haeten gesehen und diu dâ was vor in geschehen,
daz sich dâ nieman kunde gefreun bî der stunde.
dô sprach der herre dietrîch< jâ hân ich fürsten mâge rîch
vil gesehen bî mînen tagen: ich gehôrte nie gesagen
von schoenerme wîbe. ôwê daz dînem lîbe
der tôt sô schiere solde komen. swie mir dîn rât hât benomen
mîn aller bestez künne, ich muoz mit unwünne
klagen mich unde dich: deiswâr daz tuon ich
mit alsô grôzer riuwe, daz ich dich dîner triuwe
niht sol lân engelten. du hâst mir vil selten
versagt des ich dich ie gebat. nu ist ez komen an die stat
daz ich ez, vrowe, dienen sol. dâ mit enwirt mir nimer wol,
swaz ich nâch dînem tôde tuo.> dô greif er ellenthafte zuo
und hiez si schiere bâren die liute die dâ wâren.
dô man si leit ûf den rê, der fürste het ir houbet ê
zuo dem lîbe getragen. dô hôrt man hildebranden klagen,
der si sluog mit sîner hant. dô kom ûzer hiunen lant
ezel der jâmers rîche, dem jâmer wol gelîche
unde als ez im tohte. vor jâmer nieman mohte
gelâzen ern hulf im klagen. undank begunde er sagen
sînem grôzen unheile: wan im was ze teile
nu worden ungelückes hort. diu ie unvalschiu wort
hete bî ir lîbe, sînem werden wîbe
viel er an die bruste: ir wîzen hende er kuste,
vil senlîche er klagte. alrest dem künge sagte
dietrich diu rehten maere.< ôwê mîner swaere,>
sprach ezel der wol geborn.< wie hân ich arm man verlorn
beidiu mîn kint und mîn wîp? und dar zuo manegen werden lîp
ûz mînem hôhsten künne, und mîner ougen wünne
an mînen könmâgen, die hôher êren phlâgen
die wîle und si mohten leben. wie bin ich müedink gegeben
in alsus grôze riuwe? het ich die ganzen triuwe
an ir werden lîbe erkant, ich het mit ir elliu lant
gerûmt ê ich si het verlorn. getriwer wîp wart nie geborn
von deheiner muoter mêre. ôwê, fürsten hêre,
gunthêr unt die brüeder sîn, und die hôhen reken mîn,
mîn bruoder und mîn mâge, die mit des tôdes lâge
wunderlîche sint beslagen. wie kunde ich immer verklagen
die vil guoten wîgande, die ich von manegem lande
zuo mîner hôhzît her gewan? dar zuo alle mîne man,
die ich niht kan bescheiden, under kristen und under heiden,
von den mîn êre ie vaste steic.> nâh der klage er nider seic,
als ob er waere entslâfen. dâ von begunde in strâfen
von berne her dietrîch. er sprach< ir tuot dem ungelîch
daz ir sît ein wîse man. daz iuch niht vervâhen kan,
daz lât: daz ist mîn lêre.>< nu ensûmet iuch niht mêre,>
sprach der degen guoter,< traget ze sîner muoter
mîn wênigez kindelîn.> die boten giengen dô dar în,
dâ si ortlieben funden mit einer starken wunden
in dem bluote ligen houptlôs. ôwê waz etzel verlôs
an im der grôzen êre! ez gewinnet nimmer mêre
dehein wirt solhe nôt. an den bloedelînes tôt
der wirt och dô gedâhte: er schuof daz man in brâhte
tôt ze disen beiden. swie si wâren heiden,
och was zerbarmen umbe sie. daz liute dort unde hie
wüefens unde schrîens phlac. vil manegen grôzen brustslac
sluogen in diu werden wîp: vil manic minneclîcher lîp
was mit grôzen leiden von vröuden gescheiden.
sîns gebotes si wol gedâhten. dô si bloedelînen brâhten
dâ in der künic selbe sach, der sun botelunges sprach
< ôwê, lieber bruoder mîn, mîniu lant und diu dîn
geligent nu vil eine. die herverte sein
siht man in den rîchen. du taet ungüetlîchen,
vil lieber bruoder, ane mir. wie sult ich getrûwen dir
daz du mînen gesten, degnen aller besten,
ie erzurndest den muot, daz si dich, maerer helt guot,
dâ von ze tôde hânt erslagen? die selben helde muoz ich klagen,
wan ich in haete gesant mîne boten in ir lant,
daz si mich sehen solden. die triwe haben wolden
und mir getriu wolden wesen, di solden si lân hân genesen
und solden si vermiten hân. wie solden si dô hân getân,
die vil werlich wâren ie, dô man si strîtes niht erlie,
die helde enwerten och sich? daz si daz verdagten mich,
daz kom von ir übermuot. ich het daz vil wol behuot
daz hie iht geschehen waere. och soldest du, helt maere,
si vil billîch hân verborn. waz denne ob ein alten zorn
ûf si truog daz edel wîp? dune soldest êre unde lîp
darumbe niht gewâget hân. daz er hagen het getân,
des weste ich wol diu maere: swie liep si mir doch waere,
ich het in nimmer doch erslagen ob er vor mir ze tûsent tagen
solte hân geslâffen, so enhet ich mîn wâffen
nimer über in erzogen. bruoder, nu hât dich betrogen
dîn vil tumplîcher muot. wâffen,> sprach der helt guot,
< daz ich ie wart geborn. waz ich trôstes hân verlorn
an in und an den mînen! gunthêr mit den sînen
waere mir gestanden mit willigen handen
alles des ich wolde: swes ein künic solde
an guten reken hân gegert. des waer ich von in wol gewert:
nu enist des leider niht geschehen. ôwê daz nieman mir verjehen
wolde der rehten maere, daz in sô vîent waere
krîmhilt ir swester. der schade und mîn laster
diu sint beide wol sô grôz, swie mich ze leben nie verdrôz,
nu verdriuzet mich sô sêre daz ich nimmer mêre
gerne lebe deheinen tac. wan ez ist der gotes slac
über mich ergangen: nu ligent si gevangen,
die sîn gewalt betwungen hât. ich wolte des ie haben rât
daz ich in niht ensolte fürhten noch enwolte:
nu schilte ich mîniu abgot, sît des gewaltigen gebot
gezürnet hât sô sêre. wa ist nu diu michel êre,
die machmet und machazên sô lange liezen her gestên?
swaz ich erreiten kunde, daz was bî mîner stunde
allez gar von mir bediet. der mir ze lebene geriet,
dar zuo juden und kristen mit gotlîchen listen
hiez erschînen den tack, mit den sînen er mîn phlack
sam ich sîn eigen waere. nu riet mir mîn swaere,
ob er mîn ruochen wolde, daz ich mich aber bekêren solde,
ob er mir helfen wolt dâ zuo: nu fürhte ich daz erz niht entuo,
wan ich och in ê betrouc. mîniu apgot schuofen daz ich louc
sîner starken gotheit, daz ich lie die kristenheit.
daz ist âne zwîfel wâr, ich was kristen fümf jâr:
doch geschuofen si daz sider daz ich mich vernoijierte wider
und wart in als ê undertân. ob ich nu gerne wolt enpfân
kristen leben unt die rehten ê, daz enwirt mir wider nimmer mê:
wan ich hân mich unervorht sô sêre wider in verworht,
daz er mîn leider niht enwil. tûsent künge heten vil
an mîn eines swaere. ich west wol daz er waere
von dem aller hôsten luft unz in die nideristen gruft
gewaltic swes er wolte. dem ich dâ dienen solte,
für den getrow ich nimer komen. ditze leit hât mir benomen
fröude und allen hôhen muot: mich endûht nu niht sô guot
sô mit den ligenden hie der tôt.> der künc ersiuft: des gie im nôt:
michels lûter er schrê. daz tet dietrîche wê,
dem fürsten von berne: er hôrt ez vil ungerne.
er und meister hildebrant giengen dâ er etzeln vant.
als er den künic dô gesach, dem gelîch er dô sprach
sam im niht arges waere.< ach ôwê dirre maere,
gefreischt man diu in daz lant, daz ir mit wintender hant
stêt als ein bloede wîp, diu ir zuht und ir lîp
nâch friunden sêre hât gesent. des sî wir von iu ungewent,
daz ir unmanlîchen tuot. nu solt ir, edel künec guot,
troesten friuntlîche mich armen dietrîche.>
er sprach< wie solde ich geben trôst? jâ bin ich alles des erlôst
daz ich zer werlde ie gewan, niwan daz ich den lîp noch hân
âne guote sinne. mich hât mit unminne
der gotes haz bestanden. ich was in mînen landen
gewaltik unde rîche: nu stên ich jaemerlîche,
reht als ein arm man der nie huobe gewan.>
dô sprach der bernaere< her künk, lât iwer swaere,
und tuot dem gelîche ob ir dietrîche
wellet helfen von der nôt. si sint mir alle erslagen tôt,
die mir helfen solten und gerne bringen wolten
wider an mîn êre. jâ riwent si mich sêre,
die nôtgestallen mîne. jâ maht du, künc, die dîne
vil wol überwinden: du maht noch manegen vinden
der dich niht under wegen lât. umbe mich ez leider anders stât,
als du hie selb maht schouwen. jâ ligent si verhouwen
gevallen tief in daz bluot, die durch mich lîb unde guot
satzten ûf die wâge. in ist ûf einer lâge
der tôt vil gremlîche komen und hât si alle mir benomen.>
der künec sprach< des wil ich gehen, ich hân gehoert und gesehen
und sagen von vil grôzer nôt, daz der gemeinlîcher tôt
den gewalt nie mê gewan.> der künec hiez dô tragen dan
beidiu sîn kint und sîn wîp und sînes veigen bruoder lîp:
die wurden gepâret ûf den rê. den liuten den wart allen wê,
die ez mit im sâhen. vor dem hûse nâhen
noch vil maneger veiger lac, den ir veiclîcher tac
daz leben hete dâ benomen. nu was och der künec komen
dâ er îringen vant, den mit williger hant
des muotes unverdrozzen hagen het erschozzen,
dâ er im angestlîch entran. swie der hâwartes man
wol strite mit dem degene unt swie der starke hagene
von im wunt waere, der küene trongaere
het den helt ze tôde erslagen. den begunde dô klagen
mit etzeln dem rîchen alsô klegelîchen
der fürste von berne: si sâhen vil ungerne
die sîn vil tiefen wunden. och klagte in an den stunden
der alte meister hildebrant alsô daz manz wol ervant.
ouch hulfen klagen in diu wîp des vil küenen îringe lîp.
den klagte man von schulden: nâh schoener wîbe hulden
ellender man nie baz geranc. och muos man im des sagen dank
daz er sô hêrlîchen warp und alsô gnendiclîch erstarp
vor maneges reken ougen: sine wolten niht gelougen
daz er hagen getorste bestân. het ez der helt sider lân,
sô mehter sîn wol genesen. dô sprach er< ez solde wesen:
jâ waerez anders mir geseit ir tôt und mîn arbeit
het ich wol understân. herre, waz het ich getân
gunthêre unt den sînen? nu habent si mir der mînen
aller samt enbunnen: nu ist och in zerunnen
des lebens unt der êre.> der künic klagte sêre
des starken îringes ellen unde sîner hergesellen.
in hiez der wirt och tragen dan, und mit im drîzic sîner man,
die bî im zuo den stunden och tôte wurden funden.
dô man si gebârôt danne truog als er gebôt,
dô vant der künec hêre noch der reken mêre,
gunthêren den rîchen ligen jaemerlîchen
dâ imz houpt was ab geslagen: den begunden si dô klagen.
als in der künek ezel sach, der fürste senlîchen sprach
< ôwê, lieber swâger mîn, sold ich dich wider an den rîn
wol gesunden senden! daz ich von mînen henden
hete daz ervohten, dô si selbe niene mohten.>
< des wold ich imer wesen vrô,> her dietrîch sprach dô,
< her künc, von sînen schulden. nâh iwern grôzen hulden
ranc ich alsô sêre, daz ich den helt mêre
niht wol gesparn mohte, wan ez mir niene tohte.
dô si uns aller unser man heten âne getân,
dô schalt mich von dem sal hagen der übermüete hêr zetal,
ze allem mînem sêre, daz ichz in niht mêre
leider kunde vertragen. dô mir mîn volk lag erslagen
und iu, herre, iwer man, den künc ich vlêgen began
daz erz reite ze einer süene. hagen der küene
des frides niht enwolte: er sprach zwiu er im solte,
sît daz die beide laegen tôt, gîselhêr und gêrnôt,
und daz mîn her hilprant het von burgonde lant
volkêrn ze tôde erslagen. er begunde ez sêre klagen
daz im hildebrant entran dâ er die wunden gewan:
wan die sluog im hagene hie ûze vor dem gademe
durh flinsherte ringe, dem küenen getelinge.
dô bat ich gunthêre daz er durch sîn êre
gedaehte an alle mîne nôt, daz ich unz an mînen tôt
sînen fride imer baere, daz er dîn gîsel waere
und och, künk, der mîne, daz ich in zuo dem rîne
gesunden wolte bringen. dô het er des gedingen,
er lieze nieman hie genesen. daz möht och vil wol sîn gewesen,
waere gerastet im sîn hant. jâ sluog mich der wîgant,
daz wizzet, drîstunde nider, sô daz ich vil kûme wider
erholte mich mit mîner kraft. dô nerte mich mîn meisterschaft
und mîn wol geruotiu hant, daz ich den fürsten gebant
mit einer verchwunden. ich bevalch in zuo den stunden
krîmhilt mîner vrouwen. wie mohte ich des getrouwen
daz si den helt hieze slân? ich het ungerne daz getân
daz ich in gaebe in den tôt. ez wart gemêret im sîn nôt
von sîner swester zorne. hie lît der wol geborne.>
der künk dô weinende sprach< ôwê daz ez ie geschach,
mîn grüezen, im unt sînen man. waer ez mir ê kunt getân,
si müesen alle sîn genesen. tiurr helde kunnen wesen
ninder ûf der erde: ez waene ouch immer werde
sô manic küener wîgant. des ligent elliu mîniu lant
in jâmer und in freise. dâ ist vil manic weise
dâ heime in ir rîchen, die si nu pillîchen
mit fröuden solten enphân. nu enmag ich ungeklagt lân
niht den mînen vîant.> dô sprach meister hildebrant
< herre, nu lâzet iwer klagen, und heizt den fürsten hinne tragen.>
dô sprach aber der herre dietrîch< helt alsô loblîch
waenne ie würde geborn sô der edel ûz erkorn,
und enwirt och nimer mêre: des riwet er mich sêre.>
dô sprach der botelunges suon< leider jâ muosen si daz tuon
daz mir ze schaden ist bekumen( och hânt sis selbe kleinen frumen),
dô si wurden bestanden von mînen wîganden.
nu riwent si mich beide. von schulden ist mir leide
umbe mîne reken unde umbe) sie, daz ich sô manegen helt hie
het die ez verdagten, daz si mirz niht ensagten.>
dô sprach meister hildebrant< nu seht wâ der vâlant
ligt, der ez allez riet. daz manz mit guote niht enschiet,
daz ist von hagen schulden. ze mîner frowen hulden
möhten si wol sîn komen. her künc, jâ het wir vernomen
harte wol diu maere. wir heten iwer swaere
vil wol understanden. mîner vrowen anden
den wolde rechen bloedelîn. des solt niht geschehen sîn.
hie ist übel gebouwen. wer mohte des getrouwen
daz alsô manic küene man hie den lîp solde lân
von sîfrides tôt, unt daz diu ungefüege nôt
in iwerm hove solde ergên? ich enkan mihs anders niht verstên,
wan daz die helde ûz erkorn den freislîchen gotes zorn
nu lange her verdienet hân. do enkundez langer niht gestân
über ir zil einen tac: dô muosen si den slac
lîden durch ir übermuot. des ligt hie manic helt guot,
der in manegem sturm herte sich dicke wol erwerte,
und sint nu hie erstorben. daz hânt si in selbe erworben.>
dô sprach der künik rîche in leide güetlîche
< nuo heizet balde hagen zuo gunthêr sînem herren tragen
und zuo den anderen hin. ôwê deich inder lebentic bin.
daz mehte got erbarmen und lieze mich vil armen
leben nu niht mêre in disem grôzem sêre,
daz mich naeme der tôt: des waer mir,> sprach der künek,< nôt.>
dô die liute hagen sâhen, si begunden zuo im gâhen:
im wart gefluochet sêre. ir fröude und och ir êre,
der was vil von im verlorn. die liute reiten durch ir zorn,
ez waer von sînen schulden. wider niemans hulden
het er dâ niht getân, het diu künigîn daz eine lân
daz si bloedelînen hagen den bruoder sînen
ze tôde niht het heizen slân: so enwaere ez allez niht getân.
dô werte sich der wîgant, daz die ûz burgonde lant
muosten komen in den strît, dâ von vil manege wunden wît
sider wart gehouwen. ez was alsô gebrouwen
von des tievels schulden. nâch niemans hulden
kunden si gewerben: des muosen si ersterben.
mit der rede giengen dan der künek und die zwêne man
mit wüefendem lûte, dâ her dietrich sîner trûte
manegen reken ligen vant. ûzen an des sales want
sach er einen helt ligen: sîne ringe durchsigen
wâren von dem bluote. dô sprach der helt guote
< hildebrant, wer ist daz?> er antwurt im âne haz
< herre, daz ist volkêr, der uns diu groezesten sêr
hât mit sînen handen gefrümt in disen landen.
er hât gedienet sô den solt, daz ich der sêle immer holt
wol werden niene mak. er sluog mir einen nîtslak
ûf die mîne ringe, daz der mîn gedinge
zem lebne was vil kleine. der helt bestuont mich eine:
ich het och in bestanden. küener helt zen handen
videlns nie mêr began. het mich gescheiden niht her dan
helpfrich, daz wil ich iu sagen, sô hete volkêr mich erslagen.>
< ôwê,> sprach der künec rîch,< sîn zuht was sô lobelîch,
dar zuo vil manlîch gemuot, daz ez mir immer wê tuot
daz er noch solde ersterben, sô gâhes verderben.>
etzel dô frâgte maere, von wanne er geborn waere.
dô sprach meister hildebrant, er het bî rîne daz lant
mit gunthêre besezzen:< der helt vil vermezzen
was von alzey geborn. sîn manheit ûz erkorn
diu ist alze vruo gelegen.> dô klagt her dietrîch den degen:
durch sîn getriulîchen muot weinet in der helt guot.
< waz klagt ir?> sprach hildebrand:< uns hât diu volkêres hant
geschadet hie sô sêre, daz wir ez nimmer mêre
kunnen überwinden. der dînen ingesinden
er eine hât wol zwelf erslagen. got wil ich des danc sagen
daz er langer niht genas. dô ich bî im in sturme was,
sô sêre werte sich der degen, ez dôz alsam von donerslegen.
idoch verhiuw ich in sît: dise wunden alsô wît
im sluogen mîne hende. daz er in ellende
vor mir veiger ist gelegen, des muoz ich siuften umb den degen,
und ich och ellende bin. der sîn vil hôhvertiger sin
der schadet uns nie mêre. er warb nâch ganzer êre.
durch daz er videln kunde, daz volk in ze aller stunde
hiez einen spilman: als ich iu wol gesagen kan,
er was von vrîen liden komen und het sich daz an genomen
daz er diente schoenen vrouwen. nu ligt von im verhouwen
sô manic edel wîgant, daz nie videlaeres hant
daz wunder mê geworhte, als der undervorhte
in disem sturme hât getân. des muoz mîn herze fröude lân.>
der künec hiez in danne tragen, dâ der wuof und daz klagen
dort bî den andern was. hey waz man ir sît las,
der stolzen helde guote, dar nâch ûz dem bluote!
die funden si dar inne. mit leide in unsinne
gie dô der bernaere und schowet sîne swaere.
der êrste den er dô vant, der was von burgonde lant
hagen bruoder dancwart, der vil manegen rink schart
gemachet het dar inne. man sagt daz vil grimme
von tronge hagen waer über al: doch sluog ir tôt in dem sal
dancwart der degen ziere mêr danne hagen viere.
< er riwet mich,> sprach dietrîch.< sîn muot der was tugentlîch:
ob ez ein künec waere, son möht der helt maere
niht hêrlîcher hân getân.>< ir mugt in ungelobt lân
vil wol,> sprach dô hildebrant.< geseht ir waz iu sîn hant
hât gedient in sînen lesten tagen, sô muoz iu deste wirs behagen
daz er ellen ie gewan; wan ich weizen niemen kan
ob ir deheiner mêre uns habe geschadet sô sêre.>
der künk dô balde daz enphalch von rîne umbe den marschalch,
daz man in ze den andern truoc do begunde weinen der genuoc
die den helt sâhen. sich huob in allen gâhen
ein iteniwez rüefen, vil gremelîchez wüefen.
dô sprach man unde wîp< der nam bloedelîn den lîp.>
den schal der künec hôrte: sîn trüebez herze im erstôrte
ditze wüefen unde klagen. hie mugt ir wunder hoern sagen.
er trat in den palas, dâ diu nôt gewesen was.
dâ vant er ligen einen man: sîne ringe wol getân
im lûhten ûz dem bluote: im was der helm guote
verhowen durh die riemen. daz enhet im ander niemen
niwan dancwart getân. ez was ein dietrîches man
und was geheizen wolfbrant. do erkant in der wîgant,
der edel bernaere. aller sîner swaere
der gehüget er dâ bî: er wart och aller freuden vrî,
die sîn herze ie gewan. der helt mit leide began
weinen elliu sîniu sêr: des half im der künec hêr.
etzel für dietrîche sprach:< ôwê daz ich ie gesach
geligen disen helt tôt. er ist in maneger sturmes nôt
sô dicke frümclîch genesen. in swes helfe er solte wesen,
der möhte guoten trôst hân.> si enkunden niht verlân
si enweinten harte sêre. ez enwirt nimmer mêre
ich waene geklagt sô grimme noch mit sô lûter stimme,
sô wart geklaget wolfbrant. bî dem recken man dô vant
sigstap den rîchen ligen jaemerlîchen,
den herzogen von berne: lieht alsô die sterne
im lûhten steine durch die wât.< wer was der dich erslagen hât?>
sprach her dietrich.< helt, nu riwest duo mich,
getriwer degen vil guoter. mîn vater unt dîn muoter
die wârn eines vater kint. wie tief dir dîne wunden sint,
edel recke hêre! wie vil du mîner êre
über ruke hâst getragen!>< in hât volkêr erslagen,>
sprach meister hildebrant:< darumbe sluog och in mîn hant.
ich stuont dâ bî in beiden: ine kund ez niht gescheiden,
niwan mit dem ende.>< ôwê mîn ellende,>
sprach dô der bernaere.< daz ich erstorben waere!
sô het got wol ze mir getân. waz ich armer man verlorn hân
friunde! deiz got erbarme.> den schilt von dem arme
er sigstabe nemen hiez. manegen trähen nider liez
dietrich und hildebrant: ezeln fröude was gewant
mit im an daz minnist. sin heten anders keinen list,
wan ungefüegiu herzen sêr: dane was niht kurzwîle mêr.
do bekant er wolfwîne von eines helmes schîne,
den der helt ûf truoc. der was lûter genuoc:
nu was er naz von bluote. jâ was der degen guote
tôt gevallen an die want. dô sprach meister hildebrant
< herre, deist der neve mîn unt der burcgrâve dîn,
suon des küenen nêren. nie helt sô gar unhêren
hân ich gesehen bî mîner zît. nu seht wie den fluz gît
daz bluot von sînen wunden. der reke wart nie funden
an deheiner slahte zageheit. in disem sturm er hie streit
wol einem degne gelîch: dô sluog in der degen rîch,
gîselhêr der junge, der vogt der niblunge.
der sluog och nîtigêre. der edel und der hêre,
do er si ervalte beide,( er tet uns vil ze leide)
er spranc zuo gêrbarten. die helde niht ensparten
diu scharpfen wâffen an der hant: dô stuben in diu helmbant
hôhe in rôtem fiure. gîselhêr der ungehiure
sluog die helde alle drî. och liegt in hie neben bî
der vil küene wîcnant: in sluog diu gunthêres hant,
der herre ûz burgenden. daz enkunde niht erwenden
diu helfe aller dîner man, daz er waere komen dan.
och sluog er sighêre, einen degen maere,
und den küenen wîkharten. si beide lützel sparten
in sturme die hende. ir beider ellende
muoz uns imer nâch gân.> vil dicke siuften began
mit jâmer dô her dietrîch. ezel der künek rîch
den sûft mit lûte erschufte: sîn wüefen gein dem lufte
mit kraft erschal sô sêre, daz ob dem künge hêre
von sîner klage der vesten daz hûs moht nider bresten.
dô si genuoc geklagten die die si funden heten hie,
dô sâhens daz der palas gemûret allenthalben was
von den verchwunden. swâ si wurden funden,
dannen hiez si tragen dietrîch. ir leit daz was sô jaemerlîch
unde sô grôz ir klagen, daz iu daz nieman kunde sagen.
hie ûze weinten diu wîp: vil maneger juncfrowen lîp
stuont mit grôzem leide gein trüeber ougenweide.
ez was ein wunderlich geschiht: dane was sô vil der manne niht,
die di tôten zügen ûz der wât, die man dâ veige funden hât.
nu seht, wi erwerte daz ir lîp, daz schoene meide unde wîp
entwâffen muosen die tôten? vil manegen rinc rôten
sach man von vrowen ab gezogen. der meister seit daz ungelogen
sîn disiu maere, diu herzenlîchen swaere
und mit jâmerhaften siten. die riemen vrowen ûf sniten,
der si niht enstricken kunden. dô der künk daz het erfunden
daz si si sniten ûz der wât, swaz er her geweinet hât,
daz was allez noch ein niht. ungemüete hete pfliht
sîner ungeteilten spil. er sach gesunder manne vil,
die dar kômen durh die nôt, dâ si ir mâge funden tôt:
die strâfte der künek sêre.< welt ir des haben êre,
daz wîp mit tôten umbe gânt, unt daz hie gesunde stânt
die ez pillîchen taeten?> er gebôt daz si entnaeten
die recken ûz den ringen. der wirt der kunde bringen
daz volk ze grôzen sorgen: jâ muosen si im borgen
vil herten dienst ân ir dank. ir witze wâren dâ zuo krank
wie si si braehten ûz der wât. der künek het niht zornes rât:
von in gie er sâ zehant dâ er dietrîchen vant.
unmüezic was her dietrîch: jâ sach er ligen umbe sich
der liute sam der steine. iedoch entruog niht eine
die sorge der von berne: der künc sach ungerne
sînen schaden alsô grôz. daz bluot allenthalben vlôz
durch diu rigelloch her nider: si giengen her unde wider,
si funden niwan tôten: den sal mit bluote rôten
sach man von den wunden. die vil wol gesunden
wurden siech von der klage: ez enwart nie be deheinem tage
gewüefet alsô sêre. aht hundert oder mêre
wâren ir nu ûz getragen. dô huop sich sunder niwez klagen:
daz uobte meister hildebrant, dô er wolfharten vant.
als er sînen neven sach, zuo sînem hêrren er dô sprach
< nu seht, vil edel dietrich, wie der tôt umbe sich
mit kreften hât gebouwen. wie sold ich des getrouwen
daz eins sô tumben mannes hant als gîselhêr der wîgant
slüege disen volkdegen? nu sint si beide hie gelegen,
der künc und och der neve mîn. daz müeze got geklagt sîn,
daz si in sturmes stunden ie ein ander funden.>
her dietrich schowte sînen man: wie harte in jâmern began!
sô sach er wolfharte mit roetelehtem barte
gevallen nider in daz bluot: dô manter den helt guot
aller sîner leide. dô weinten aber beide
in angestlîchen sorgen. die helfe unverborgen
man dô an etzelen vant: der stuont mit wintender hant
hie bî dietrîche in klage, der künec rîche.
wolfhart der wîgant het verkrummen in der hant
daz swert in sturmherter nôt, swie der helt waere tôt,
daz dietrîch und hildebrant im daz swert ûz der hant
kunden niht gebrechen, dem zornmuotes vrechen,
unz daz siz mit zangen ûz sînen vingern langen
muosen kloezen dem man. dô manz wâffen gewan,
< ôwê,> sprach her dietrich,< guot swert, wer sol dich
nu alsô hêrlîchen tragen? du wirst nimmer mê geslagen
sô vil bî küngen rîchen, als dich vil loblîchen
hât geslagen wolfhart. wê daz ich ie geborn wart.
wie mir mîn helfe ist benomen! war sol ich ellender komen?>
wolfhart vor den wîganden mit durhbizzen zanden
noch lac in dem bluote. man hiez den helt guote
heben ûz dem aschen: sîn herre bat in waschen
und fleun ûz den ringen. vil grôzes gedingen
was im vil an im gelegen. dô stuont er über den degen:
sîn tôt im jâmer brâhte. hey waz er dô gedâhte
des im gedienet het der man! dâ von er reden dô began.
< ôwê,> sprach her dietrich,< mich müet daz du, helt, mich
bringest nu nimer mêre ze sturm in solher êre,
sô du mich dicke hâst brâht. got hât übel mich bedâht,
daz er dich leben niht enlie. swâ ez an die härte gie,
dâ waere du ie neben mîn: nu getroeste ich mich dîn
leider nimer mêre. etzel der künek hêre
hât manegen sic von dir genomen: nu ist ez leider alsô komen,
dîn helfe ist uns geswichen. dîn varwe ist dir erblichen
von gîselhêres wunden. west ich an disen stunden
an wem ichz rechen solde, wie gern ich dir nu wolde
dienen, tugenthafter man, als du mir dicke hâst getân!
des enmag et leider niht gesîn. aller der trôst mîn
der lît hie an dem ende. mîn langez ellende
hât vaste sich gemêret. der tack sî geunêret,
daz ich ie schiet von berne. ir wâret bî mir gerne,
mîne mâge und mîne man: swaz ich ze tuon ie gewan,
des hulft ir mir gemeine: nu stên ich alters eine.>
dô sprach meister hildebrant< ôwê, vil edel wîgant,
wan lât ir iwer weinen stân? solt wir des frumen hân,
sô klagt ich immer mêre disen degen hêre:
er was mîner swester suon. herre, ir sult sîn niht entuon:
von jâmer wendet iwern muot. klage diu ist nieman guot.>
den recken man dô hin truoc: er wart geschouwet genuoc
von den lantliuten. si begunden triuten
den helt nâch sînem ende: von maneger wîzen hende
wart der helt gegriffen an. ez waere wîb oder man,
die in ê bekanden, mit gedruhten handen
weinten si in sêre. sol des ieman haben êre,
der nâch tôde wirt gekleit, sô het er mit der wârheit
êren vil erworben. an im lac verdorben
vil maneger swinder swertes swank. klagt man tûsent jâr lanc,
sô müest mans doch vergezzen. der wirt der was gesezzen
under die tür in daz bluot: sô sêre klagt der helt guot,
daz in nieman troesten kunde. sît wart in kurzer stunde
funden der edel wîgant, gîselhêr von burgonde lant,
dâ er dâ wolfharten sluoc. bî im lac ir noch genuoc,
die er och het erslagen. do begunden si ir vîent klagen,
her dietrich und her hilbrant. si sprâchen< ôwê daz dîn lant
von dir erbelôse lît. ôwê, daz golt gît
nu nieman sam du taete. du waer sô êren staete,
daz dich des nie dûhte vil, swaz du ze fröuden unt ze spil
der werlte kundest machen. du bist von hôhen sachen
komen unz an dîn ende. uns habent dîne hende
der leide hie sô vil getân, daz nie tumber helt began
sich rechen alsô sêre. drîzec oder mêre
sluoc mir dîn ellen maere der küenen bernaere.
ôwê wan waer daz ê ergân als im riet der spilman,
der küene degen volkêr! sô waere der junge künek hêr
worden der marcaevinne man. mit râte truogen si daz an,
dô si ze bechelâren bî rüedegêren wâren:
er lobte si ze wîbe ze liebem lanclîbe:
ze trûte lobt och si den degen. nu ist vil übele gelegen
ir gedinge und diu fröude mîn: ich solt vil unvertriben sîn
von küngen immer mêre, ob lebt der degen hêre.
diu marcraevinne götlint diu ist mîner basen kint:
dâ von erbet si mich an. nu ist diu maget wol getân
verwitwet leider alze fruo. nune weiz ich anders waz ich tuo,
ich enbitte ez got verenden.> mit krachenden henden
man huob den helt maere: er was ein teil ze swaere,
er enphiel in wider in daz wal. vor wuofe erdôz dô aber der sal
von wîben und von mannen. idoch truog man in dannen,
dâ man krîmhilde vant. diu kint von burgonde lant
hiez man zesamne bringen. daz geschach ûf den gedingen:
durch daz si wâren kristen, ir engel vil wol wisten
war ir sêle solten komen. wart ê wuofes iht vernomen
von herzenlîchem leide, daz tâten nu die beide,
die kristen unt die heiden: ir klage was unbescheiden.
dô vant man gêrnôten sô sêre verschrôten
mit einer verchwunden: gein den brusten unden
was si wol ellen wît geslagen. swie wol ze scherme kunde tragen
der recke sînes schildes rant, in het diu rüedegêres hant
verwundet alsô sêre, daz der helt niht mêre
der wunden mohte genesen: dâ von muose er tôt wesen.
wan in het bestanden ein helt zuo sînen handen,
rüedegêr von bechelâren, dâ si in sturme wâren.
och het er rüedegêrn erslagen, den man nimmer verklagen
ze dirre werlde kunde unz an die lesten stunde.
dô sach der alte hildebrant die gâbe in gêrnôtes hant,
die im het rüedegêr getân. het ez der helt verlân,
waz ob er waere genesen? nieman dorfte küener wesen
danne der herre gêrnôt. man sach im noch daz swert rôt
von bluote naz an sîner hant. dô sach meister hildebrant
nâch des swertes ecke: scharten noch flecke
er dâ ninder ane vant: wan diu rüedegêres hant
kunde wunschlîchen geben. er haet allez sîn leben
genizzen sich ûf êren: man klagt in deste mêre.
dô sprach der künek rîche zuo hern dietrîche
< solte dirre helt leben, sô het ich allez mîn geben
an mînen sune wol gewant. nâch den von burgonde lant
het daz kint gerâten, die ie daz beste tâten:
sam het och mîn sun getân. dem het ich mîniu lant lân:
der waere wol sô rîche, daz si alle gelîche
heten trôst an den degen. nu ist sîn künne hie gelegen,
daz beste daz er ie gewan. ôwê daz ich niht wenden kan
dîn wunden unde dînen tôt, vil tugenthafter gêrnôt:
daz muoz mir mîn leben leiden. ez haete wol gescheiden
crîmhilt hagen von in drin, niwan daz lüzel wîbes sîn
die lenge für die spanne gât. an ir tumben herzen rât
sô hânt si sinne mêre denne ieman der ûf êre
sinne hürten kunde. daz ist an dirre stunde
an mîner triutinne schîn, daz si alsô wîse wolde sîn,
daz mit sinne ein lîhter man het ein bezzerz getân.>
dô hiez er gêrnôten, den schuldehaften tôten,
wegen ûf mit handen, der von allen schanden
het gewendet sînen muot. dô gebôt der künek guot
daz man in solde tragen dan. wol gewahsen was der man
an groeze und an lenge: diu tür wart im ze enge,
dâ man die tôten ûz truoc. ê dô was er snel genuoc,
der edel unt der maere, swie swaere ab er nu waere.
dô si in brâhten ûz der tür, zuo im giengen dar für
die êren gerenden vrouwen, die in dâ wolden schouwen.
ez waere in ê gezemen baz( von schulden wil ich sprechen daz),
dô er hete noch daz leben: got der woltes in niht geben
daz in daz lieb geschaehe daz in deheiniu saehe
bî gesundem sînem lîbe. er wart von manegem wîbe
geklaget harte sêre. da enwas et nu niht mêre
niwan weinen unde klagen. die tumben, daz wil ich iu sagen,
klagten mit den wîsen, die tôren mit den grîsen
klagten alle gemeine, daz sich die mûrsteine
mohten klieben her dan. dô brâht man den küenen man
verrer an die wîte. dar nâch in kurzer zîte
dô vant man rüedegêre, daz ein helt sô sêre
zer werlde nie mêr wart gekleit. an dem was mit wârheit
verlorn der werlde wünne, daz ûz einem künne
sô vil êren nie verdarp als dô der marcrâve erstarp.
nu lâzen sîn die swaere und sagen iu diu maere,
waz nu redete dietrîch, dô er den margrâven rîch
in sînem schilte ligen vant, er und meister hildebrant.
dô sprach der von berne< nu meht ich als gerne
sîn vor zwelf jâren tôt. du hâst mich lâzen in der nôt,
daz mir bezzer waere begraben. zuo wem sol ich nu trôst haben?
mîn aller beste künne, mîn fröude und mîn wünne,
ist an dir einem gelegen. ez wart nie getriwer degen
und waene och ûf der erde nimer deheiner werde.
daz taete du mir vil wol schîn. dô ich den vîänden mîn
muose rûmen mîniu lant, die triwe ich ninder dô vant
wan an dir einem, rüedegêr. etzel der künek hêr
was mir sô vîentlîchen gram, daz ez nieman enzam,
der mir daz gehieze daz er mich leben lieze.
dô reit ich ûf den trôst dîn zuo den widerwinnen mîn.
dô lobtes du daz, rüedegêr, daz etzel der künek hêr
dich ê müese hâhen, ê du mich liezest vâhen.
do erwurbe du mir hulde, daz etzel mîner schulde
alsô grôzer vergaz. mit triwen taete duo daz.
du haete mîn och lougen den die mich mit ir ougen
bî dir vil dicke sâhen. ich was etzeln nâhen,
helt, in dîner huote, unz frou helche diu guote,
diu edel küniginne, an dir wart des inne
daz du enthielte mich in nôt. der vrowen ir tugent daz gebôt
daz si sich imer mêre begunde flîzen sêre
wie si daz bedaehte daz si mich ze hulden braehte,
mit dir, vil tugenthafter man. allez trüege du daz an
hin ze etzel dem rîchen, daz er gewalticlîchen
in sîne hulde mich enphie. dar zuo verlieze du mich nie
mit triwen ûz den genâden dîn: swes mir unt den mannen mîn
gebrast in ellende, dîn milte und dîne hende
tâten mir sîn allez buoz. ôwê der mir dînen gruoz
sô verre nu gefrumt hât, der hât mir allen mînen rât
ûz mîner kamere genomen. dîn sterben ist vil übel komen
mir vil ellendem man. got der hete wol getân,
het er dich leben lâzen.> mit schrîen âne mâzen
sô lûte erweinte dietrîch, daz etzel der künek rîch
dâ von vil sêre erschrahte, als er von schulden mahte.
dô sprach der fürste hêre< jâ solt ich rüedegêre
mit iu vil pillîche klagen. sîn triwe hât mich enbor getragen,
alsam die veder tuot der wint. ez enwart nie muoter kint
sô rehte gar untriwelôs. ich waene och ie künk verlôs
deheinen küeneren man. sît ich sîn künde ie gewan,
sô misseriet er mir nie. swenne er an mînen rât gie,
swes mich der helt dänne bat, daz muose ich leisten an der stat.
daz ist nu zergangen: mîn herze deist bevangen
mit maneger hande swaere. ob er noch lebentic waere,
sô waer er wol sô milte, daz in deheines niht bevilte,
swaz tûsent künge möhten hân, daz het er eine wol vertân.
ôwê daz nieman sterben mac unz im kunt sîn lester tac:
sô waer och ich nu tôt gelegen, sît ich sô manegen tiwern degen
hie tôten vor mir sihe. si ligent rehte als daz vihe
daz erbizzen hânt die lewen. si megen nu lîhte mir gedrewen,
die mir ie wâren gram: den bin ich allen worden zam.>
dô sprach der herre dietrich< edel künk, verdenke dich
nâch dem grôzen dienste sîn an der lieben niftel mîn
und an rüedegêres kinde, die in dînem hof gesinde
dir ze êren wâren und dir lobes vil gebâren.>
dô sprach der botelunges suon< daz solt ich pillîche tuon,
und baet ir des niht, dietrich. si suln imer ane mich
gedingen, sam ich sî ir vater,> hildebranden dô bater
daz er den helt guote hüebe ûz dem bluote.
wunt was selbe hildebrant( daz tet des grimmen hagen hant):
dô sich neigte der man, sîn wunde bluoten began.
daz muote den helt maere: im was ein teil ze swaere
rüedegêr der lobes rîche: er truog in angestlîche.
dô er in brâhte zuo der tür, in kunde der helt niht derfür
vor unkreften bringen. ez meht noch misselingen
mit solhem dienste einem man. der künk der sach den recken an:
dem was sîn kraft entwichen und och diu varwe erblichen:
er seig zuo rüedegêre. des erkom vil sêre
der edel bernaere: ez was im harte swaere.
nâch wazzer man dô sande, daz man hildebrande
sîner krefte hulfe wider. der künec etzel dô dernider
zuo im kniet in daz bluot: do vergôz er den helt guot.
sich erschamt hildebrant: sîn houbet ûf des künges hant
harte sweizigez lac. dem er dâ diente manegen tac,
der dient im nu von schulden. er het nâch sînen hulden
vil dicke harte wol geriten: ez waer übele vermiten,
daz etzel haete getân. hildebrant der bat dô lân
wîter offen den sal. sich huob ungefüeger schal
hie ûze von dem maere, dô man sagte waz dâ waere.
si ensûmten sich niht mêre. dô truog man rüedegêre,
vater aller tugende, daz in alter von der jugende
getriwer nieman was bekomen. dâ wart swîgen gar benomen
vil maneger muoter kinde: allez daz gesinde
mit ungelîchem munde schrîen dô begunde.
si ruoften alle gelîche, beide arm und rîche,
gar âne fröudehaften sin, daz diu erde under in
sich mehte haben ûf getân. magde wîp unde man
die klagten rüdegêre sô herzenlîchen sêre,
daz türne unde palas und swaz gemiures dâ was
antwurte von dem schalle. der ougen gruntwalle
von herzen dô den fluz truok. man sach dâ sinnelôs genuok
vil der schoenen wîbe: diu wât von ir lîbe
was in zerizzen sêre: vil manegiu magt hêre
von ir houbet brach daz hâr. ir het der ungenâden vâr
ober hant gewunnen. mit bluote berunnen
manc antlütze man dâ vant: dâ wart von maneger wîzen hant
gein herzen geswungen. die alten zuo den jungen
wuoften alsô sêre daz ez nimmer mêre
wirt von liuten vernomen, als ob kranche waeren komen
schrîende in daz rîche. etzele unt dietrîche
den wart gemêret dô ir leit mit schedelîcher wârheit.
dô hiez man bâren zehant swaz man der besten dâ vant.
der wart dô ûz besundert sibenzehen hundert
kristen unde heiden: die lieben zuo den leiden
wurden gelegt ûf den rê. swaz dâ wart geklagt ê,
daz was allez gar ein niht dâ wider und nu hie geschiht
von manegem edelm kinde. daz rîche hofgesinde
mit jâmer âne wünne, der hôhen künge künne,
der kom dar mit leide wol sehs und ahzec meide,
die vrowe helche het gezogen, den ê ûfen regenbogen
mit fröuden was gebouwen. wer mehte des getrouwen
daz si sô nider solten komen? in was ir trôst gar benomen.
ein teil ich iu der nenne, die ich von sage erkenne,
wan si an geschriben sint. dar gie froun helchen swester kint,
frou herrât diu rîche: dô mêrt sich dietrîche
sîn ungefüegiu herzen sêr. noch kom der hôhgeborner mêr;
des künec nîtigêrs kint, diu minneclîche sigelint:
dar kom durch leide schouwe goldrûn diu frouwe,
eines künges tohter hêr. der was geheizen liudigêr
und saz ze francrîche: dem het minneclîche
helche erzogen sîn kint. mit der juncfrowen sint
kômen hildeburc und herlint, zweier rîchen fürsten kint.
hildeburc diu schanden vrî was geborn von normandî:
herlint was von kriechen. von klage man vil der siechen
under den schoenen vrowen vant. nâch den kom dô sâ zehant
diu herzoginne adelint, des küenen sintrams kint.
den helt man wol bekande: er het bî ôsterlande
ein hûs an ungermarke stât: püten noch den namen hât:
dâ wuohs von kinde diu magt von der ich hie hân gesagt.
sine sint uns alle niht erkant, die helche zôch in hiunen lant
und krîmhilde kômen an. ezeln man si sande dan
und helchen ze êren. nieman alsô hêren
man in allen landen vant, dem helchen tugende was bekant,
er liez ir gerne dar sîn kint. wol ahzec grâven tohter sint
kômen zuo dem schalle. die witwen kômen alle,
der man und mâge lâgen tôt. sich huop von klage diu meiste nôt
die man zer werlde ie bevant. des wart daz etzelen lant
allez fröuden laere. von disem grimmen maere
huob sich dar diu lantschaft mit vil kleglîcher kraft
beidiu spât unde fruo. daz liut seig allenthalben zuo:
si giengen suochunde ir friunde zuo der stunde
allenthalben ûf dem wal, vor dem hûse und in dem sal,
sam ze markte durch die krâmen. der tôt het sînen sâmen
gesaet vil wîten in diu lant. dô islîcher den sînen vant
swâ er nider was geslagen, genuoge sach man danne tragen
ir friunde ûz dem bluote. dô huoben frowen guote
ir klage an den stunden, sam sis ê nie begunden.
ir triwe man bî jâmer vant. man sach von juncfrowen hant
und von manegem edelm wîbe gebrochen von ir lîbe
manic wol gezieret kleit: sîne wolten niht daz ir leit
dem golde gezaeme. swie rehte ungenaeme
die tôten sîn den liuten, küssen unde triuten
sach man dâ manegen tôten ze verhe verschrôten.
erlaeret was der palas, der ê sô vol der veigen was.
do enkunde nieman troesten die besten und die boesten.
swaz ê ieman hât geklagt oder von klage her gesagt
oder noch geklagen künde, der klage urgründe
was allez ûf ein ander komen. nu het her dietrich vernomen
der schoenen herrâten munt: swie vil im leides waere kunt,
doch erbarmet im ir leit. si und ander manic meit
muosen tuon daz er gebôt: ein teil schiet er si von der nôt,
er bat si leiten von dan. wie grôze unmuoze dô gewan
her dietrich und hildebrant! si hiezen sarken sâ zehant
die drî künge rîche harte hêrlîche.
daz er die triwe ie gewan daz si sunderten dan
die edeln und die rîchen, daz tet man pillîchen.
der künek gie dô sâ zehant dâ er sîn wîp ligen vant
und sîn kint an dem rê. vor jâmer wart im alsô wê
daz er viel en unmaht. in het der jâmer dâ zuo brâht
daz im zuo der stunde ûz ôren und ûz munde
begunde bresten daz bluot. sô sêre klagt der helt guot,
daz ez ein grôz wunder was daz er der klage ie genas.
wer kunde klage dâ gedagen? si begunden alle mit im klagen,
die den jâmer muosen schouwen. rîter unde frouwen
in jâmer klaglîche bâten den künec rîche
daz er den lîp iht sô verlür unt daz er bezzern trôst kür:
daz waer in beidenthalben guot. do getrôsten si dem künge den muot.
dô was bereitet in ein sarc, der was wît unde starc,
dâ mans in legen solde; ein phelle von golde
tiuer unde rîche, geworht vil spaehlîche,
verre brâht ûz heiden lant, dâ man si beide in want,
beidiu sîn kint und sîn wîp. do bestatet man ir beider lîp
nâch künklîchen êren: durch ir heil ze mêren
si bâten got der sêle phlegen. sam tet man bloedelîn den degen,
des werden botelunges suon. waz moht her dietrich nu tuon,
wan als ez triwen tohte? swaz man der vinden mohte,
die messe solden singen, die hiez er balde bringen:
alsô kund erz dâ schaffen: er gewan die phaffen
den heiden, der och den gezam. dar nâch man dô zehant nam
den guoten rüedegêre: mit dem wart vil michel êre
geleit mit tôde in sîn grap. doch sach man manegen kriuzstap
dâ den pfaffen an der hant: swaz man ir under stôle vant,
die bâten alle gelîche got von himelrîche
und den guoten sande michahêle genâden ir aller sêle.
die dâ fürsten hiezen, niht langer si daz liezen,
sine braehten si zer erde: die künge wurden werde
bestat in manegem sarke. hagen der starke,
und sîn geselle volkêr, unt dancwart der recke hêr,
die wurden dô alle drî ir herren geleit nâhen bî.
hâwart der starke, der künk von tenemarke,
irink und irnfrit, die drî wurden och dâ mit
bestatet hêrlîchen. die dar ûz andern rîchen
zuo der hôhzît wâren komen, der wart och dâ war genomen
mit güetlîchen dingen: man îltes alle bringen,
die kunden unt die geste, zir langen bettereste.
daz volk dô ruowens niht enphlac. ditze werte unz an den driten tac,
ê man begruob die hêren: ir müede muose mêren,
ê die ander wurden begraben. die muosen och ir reht haben.
etzel unde dietrich die berieten dô sich,
ezn kund sich niht verenden, wolt man die ellenden
alle besunder begraben: si müesen ein grap haben
sô tief und alsô wît, daz man ze etslîcher zît
wol verenden kunde. der künk schuof sâ zestunde
daz die lantliute duo griffen alle samt zuo
und gruoben eine gruobe sît siben sperschefte wît
und alsô tiefe in d'erde. ich waene imer werde
mit solhem jâmer mêr begraben. die knehte wurden ûf erhaben,
daz gesinde von dem rîne, daz gunthêr unt die sîne
mit in brâhten in daz lant. niwen tûsent man der vant,
an den sich êrste huob diu nôt. den liuten jâmer daz gebôt,
durch ir ellende si wunten ir hende.
man vant dâ veiger mêre. mit leide und och mit sêre
als ich iu dicke hân geseit, sô wurdens in daz grap geleit.
dô si all ze stete wâren komen, dô wart êrste vernomen
von den die giengen von dem grabe diu aller meiste ungehabe
der si ze deheinen stunden noch ie her begunden.
ez was ein grimmez scheiden von kristen und von heiden.
die klagten alsô sêre daz man immer mêre
dâ von maere sagen mac unz an den jungisten tac.
sît in fröude niht gezam, nieman des andern war nam
der die noch lebende wâren. etzeln man gebâren
vil ungüetlîche vant. dô er ze iedweder sîner hant
der guoten recken niht ensach, wider dietrîch er dô sprach,
den fürsten von berne,< jâ het ich noch vil gerne
mangen des ich mich ânen muoz. mir hât mîn ungelücke buoz
aller fröuden getân.> dietrich sprach< jâ sult ir lân
iwer grôz ungehaben. sine sint niht alle noch begraben,
di iu ze dienste sint gewant: her künec, jâ mügt ir iwer lant
mit helden noch besetzen. got mag iuch wol ergetzen
genaediclîch der leide. ir habent noch uns beide,
mich und hildebrande, bî iu in dem lande.>
< waz hilfet daz?> sprach er dô.< ichen kunde nimer werden vrô,
und solt ich tûsent jâr leben: wer kunde mir den muot geben
oder wer möht mirz gerâten? die daz mit willen tâten,
die sint leider gelegen tôt. waz sol mir nu mîn golt rôt
oder deheiner slahte rîchtuom? gewalt, werltlîcher ruom,
daz ist an mir verdorben: mîne man die sint erstorben,
dar zuo kint unde wîp. war zuo solte mir der lîp,
zepter, oder krône, diu mir ê vil schône
stuont in allen mînen tagen? die enwil ich nimmer getragen:
fröude êre und werdez leben daz wil ich allez ûf geben,
und wilz allez nider legen, des ich zer werlde solde phlegen,
sît ez mir allez missezimt. ichen ruoch wenn mich der tôt nimt.>
si wolden troesten im den muot. daz enwas dehein guot:
wan er het ze vil verlorn. über in het gesworn
sînes lîbes unheil: im was der aller meiste teil
sîner ungenâden komen; wan ez im allez was benomen,
daz er des besten ie gewan. der künek weinen began
sam dô ers aller êrste phlak. ein teil och nidere gelac
hern dietrîches vester muot: vor müede der helt guot
sich in ein venster leinte nider. hildebrant der sprach sider
dem herren dietrîche zuo< herre, wes bît ir nuo?
sît verwüestet ist daz lant,> alsô sprach der wîgant,
< waz sul wir dar inne? daz helche diu küniginne
iu gab, vil edel dietrîch, daz dunket mich nu raetlîch,
dâ mit rûme wir daz lant. iwer ellen und mîn hant
die beiden suln berâten mîne vrowen herrâten,
wan wir sîn swuoren beide. wir suln durch unser leide
der triwe niht vergezzen. swie nider sî gesezzen
iwer fröude unt diu mîn, doch suln wir immer die sîn
die staeter triwe künnen pflegen.>< daz tuon ich gerne,> sprach der degen.
< wie sol ich von disen leiden mit êren mîn gescheiden,
sît ich den schaden hân genomen? ôwê waz leider maere komen
muoz hin wider ûf den wegen, von danne ein islîcher degen
reit zuo dirre hôhzît! ach wê waz guoter swert dâ lît
herrenlôs in disem sal, brünne und helme âne zal!
die enwizzen wir wem nu geben. daz die niht solten leben,
die si ê hânt getragen! got wil ichz immer klagen,
daz ich sô manegen werden man muoz tôten hie belîben lân.>
< wir suln,> sprach dô hildebrant,< der guoten recken gewant
heizen waschen ûz dem bluote unt diu zieren wâffen guote
heizen wol behalten. wil etzel witze walten,
ez mag im lîhte noch gefrumen und ze grôzen staten kumen.>
dô der künek daz vernam, den rât er für guot nam
und ensûmte sich niht mêre, nâch ir beider lêre
hiez er gehalten daz gewant, und diu besten swert diu man vant
hiez er dô behalten tragen. her dietrich sprach< ich wil iu sagen,
vil edel künek rîche, welt ir nu loblîche
tuon nâch grôzem leide, sô râte wir iu beide,
ich und meister hildebrant, daz ir in islîch lant
sult wider den weisen senden( des enlât iuch nieman wenden)
swaz von ir landen her sî komen, die der tôt hie hât genomen.
des gewinnet ir noch êre: die jungen mugen iu mêre
gefrumen denn diu sarwât die hie der tôt erloeset hât.>
dô sprach der botelunges suon< daz sol ich pillîche tuon
und volge iu sîn von rehte.> die rüedegêres knehte
hiez man alrêrste bringen. den sach man zeher dringen
ûz den ougen zetal. zuo etzel kom ir für den sal
siben und niht mêre. dô sprach der künek hêre
< swie ir nu welt, her dietrîch, so enpiet der marcgrâvinne rîch
hin ze bechelâren.> alle die dâ wâren,
den beswârt ez den muot: idoch tet ez der helt guot.
rüedegêrs swert und sîn gewant und sîn ros, dâ man daz vant,
hiez man balde bringen. wie möhte misselingen
harter frowen lîbe, dänne sînem schoenem wîbe,
dô man ir sagte maere wie ez ergangen waere?
dô sprach meister hildebrant< wer sol in burgonde lant
dirre maere bote wesen, sît ir nieman ist genesen,
der rîter noch der knehte? der künek solt von rehte
sîn selbes boten über rîn senden.>< daz sî swemmelîn,>
sprach der künek alzehant:< dem sint die wege wol bekant.>
dar zuo schuof man im zwelf man, die daz mit in fuorten dan
mit dem videlaere, daz die helde maere
in sturme haeten getragen, unt daz die boten solden sagen
dâ ze rîne maere wie ez geschehen waere.
die herren wurden des enein, daz man der boten al dehein
lieze niht belîben, man sante si ir wîben
mit den maeren heim ze lande und ouch mit dem gewande
daz die veigen truogen ê. ir friunden wart dort als wê
sam disen ê was von klage. jâ mohtens immer dem tage
fluochen, daz diu wirtschaft alsô maneges heldes kraft
mit tôde haet geletzet. si wurden gar entsetzet
swaz si fröuden solten hân, den ez kunt wart getân.
die dâ solten an den rîn, mit den gie dô swemmelîn
für etzeln den künek stân. er sprach< nu sult ir niht lân,
irn sagt bescheidenlîchen prünhilt der rîchen
wie ez allez sî ergangen, und wie mir sî bevangen
mîn lant mit grôzem sêre, und nie geste mêre
getâten wirt sô leide. des ensuln si doch beide
niht engelten,> sprach der guote,< prünhilt und vrou uote.>
er sprach< ir sult och niht verdagen, mîn unschult sult ir in sagen,
den besten dâ ze rîne, daz ich noch die mîne
nie verdienten solhe nôt; wan ichz in güetlîch erbôt,
und tet vil willeclîchen daz: dâ wider zeigten si mir haz:
swaz ich des schaden hân genomen, daz ist och in ze schaden komen.>
dô sprach der videlaere< als unwerdiu maere
diu gefuort ich noch nie mêre. der lande fröude und êre,
daz ist nu gar verswunden. die ie mit wünne kunden
wol leben unde schône, die dicke under krône
mit fröuden sint gegangen, von den wirt enphangen
sô swinde disiu botschaft, daz ich in mîner sinne kraft
hân michel sorge dar zuo wie ich den maeren sô getuo
daz ich den lîp mäge bewarn.> der künek sprach< jâ sult ir varn
mit den von bechelâren.> bereit si schiere wâren.
dô sprach her dietrîch< maere als unfriuntlîch
diu muoz ich leider senden. ôwê möht ich wenden
mit mîn selbes lîbe daz ich dem edeln wîbe
ir herzenleit enbieten sol! dâ mit enwirt mir nimer wol.
ir sult heln,> sprach dietrîch,< disiu maere jaemerlîch
allenthalben ûf den strâzen. ir sult daz liut niht lâzen
des schaden werden innen, sô ir nu scheidet hinnen:
sô müeten si iuch sêre. ir sult von rüedegêre
nieman sagen sînen tôt. ez wirt doch ein lange werndiu nôt,
swenne ez in rehte wirt geseit: sô müezen si mit arbeit
dar nâch weinen manegen tac. diu mîn ie güetlîchen phlac,
der sult ir sagen den dienst mîn, unt daz ich imer welle sîn
swie mir gebiutet gotelint und och des marcgrâven kint,
mîn niftel diu hêre. frâgen si von rüedegêre,
wenne er ze hûse welle komen, sô sagt, ir hapt von im vernomen,
der künk welle in niht komen lân, unt daz sî dâ von getân
daz er dâ müeze bîten unz daz die geste gerîten
mit ir gezoge an den rîn: der geleite müez er sîn:
daz ist in mînem sinne, sô wil ich die marcgrâvinne
mit samt rüedegêre sehen. ir sult och dietelinde jehe,
unt ob des niht müge sîn, sô welle ich doch die niftel mîn
gesehen in vil kurzen tagen. si muoz doch immer mêre klagen
in ir herzen manege swaere.> den boten lie der bernaere
mit manegen herzeleiden und mit jâmer von im scheiden.
och liezen si dâ hinder in, des sult ir vil gewis sîn,
zergangene wünne, vil jâmerhaftez künne,
friunde unde mâge in des tôdes lâge
sumelîche die noch lebten und mit dem tôde strebten,
mit triefenden bâren, die noch niht tôt wâren:
die ander wâren nu begraben. des muos ir herze jâmer haben.
dâ liezens och den marcman. man zôch schrîende dan
vil lûte âne mâze sîn ros ûf der strâze,
dâ si dâ riten über lant. mit vrâge ez nieman ervant
rehte, waz in waere. jâ heten si diu maere
geseit vil ofte gerne: dô het ez der von berne
verboten islîchem knehte: dô liezen siz von rehte.
nieman wart ez noch geseit, unz in ôsterîche reit
daz rüedegêrs gesinde. von maneger muoter kinde
wart gâhen durch gewonheit dâ der videlaere reit:
si wânden der maere, daz ez der künek waere
oder rüedegêr der rîche. daz volc gemeinlîche
frâgte dô den spilman< wâ habt ir den künec lân?>
dô sprach der videlaere daz der herre waere
noch in sînem lande mit manegem wîgande.
daz geloubten die dâ wolten. die maere frâgen solten,
der was sô vil noch bî dem wege, daz beidiu bruke unde stege
was allez bestanden. von hiunischen landen
si ze wiene kômen in die stât. mit zühten si ze hûse bat
ein frowe saz dar inne, diu rîche herzoginne
îsalde, ein vil schoeniu magt. die enkundez werden niht verdagt:
an den boten siz ervant. si wart sô jâmerk zehant
und sô trûric gemuot, daz ir von herzen daz bluot
draete ûz ir munde. ach wê wie übel gunde
si den boten dirre sage! von der juncfrowen klage
erschal ez sît wîten. man begunde in allen sîten
in der stat über al üeben alsô grôzen schal,
die armen mit den rîchen, daz sich diu klage gelîchen
wol mohte, sô si jâhen, die dort die klage sâhen
und och mit klage schieden dan. diu klage ir helfe dâ gewan,
daz si nu fuor mit breiten scharn. die boten kundenz niht bewarn,
do erschal ditze maere under die burgaere
und under diu koufliute kint. diu guote stat diu wart sint
elliu diser maere vol. dô liezen in die boten wol
von wienen zogen ûz der stete. hern dietrîches bete
unsanfte leisten si dar an; wan in dô vil manic man
widerreit ûf der strâze, der in gelîcher mâze
müese helfen tragen ir leit. sus fuorens in der arbeit
unz hin ze treisemmûre: rîter noch gebûre
nie gevant diu maere, unz daz der videlaere
ze bechlâren zuo reit. niht nâch gewonheit
noch nâch ir altem rehte die rüedegêrs knehte
riten in die marke. jâ müete si vil starke
daz siz verswîgen solten daz si doch sagen wolten.
ûf bî tuonouwe het gotelint diu vrouwe
die strâze lange wol bekant, die boten fuoren in ir lant,
dâ si dâ vor vil dicke ir man sach vroelîchen rîten dan.
mit der marcgrâvinne gestanden an die zinne
was vil manic schoeniu meit. rîten in grôzer arbeit
si dô die boten sâhen dem hûse alsô nâhen,
daz si ein stoub erkanden in rüedegêrs landen
nâch alter gewonheit. dô sprach vil manik schoeniu meit
< lob sî dir, herre trähtîn. nu schowet, vrowe marcgraevîn.
wir sehen dort liute rîten von den hôhzîten:
dâ kumt unser herre.> der trôst was in vil verre
dâ zen hiunen bestanden von gêrnôtes handen,
und vil ir herzen wünne. der lantliute künne
kômen niwan siben man von dem marcgrâven dan:
die fuorten sîn gezouwe. gotelint diu vrouwe
het ouch diu maere nu vernomen: si was zuo ir tohter komen,
unde wânden beide lieb âne leide
enphâhen, als ê dicke, von lieben ougen blicke:
do enpfiengens niwan herzen leit und lange wernde arbeit.
die knappen wâren in den siten, sô si ze bechelâren riten,
daz si fuoren alle mit fröudehaftem schalle:
dem was ez nu vil ungelîch. ez het sich ir islîch
nider gedrucket ûf daz marc: wan ir jâmer was sô starc,
daz si niht singen kunden sam ê ze manegen stunden.
rüedegêrs ros poimunt, wider sehende an der stunt
gie ez dem knehte an der hant. der site was an im bekant,
so ez sînes herren niht ensach, daz ez vil ofte den zoum brach
und lief wider ûf den wegen: nu was er leider gelegen,
der ez hete dar geriten unde dicke drûf gestriten
als von rehte ein edel man. sîn tohter goumen began
der knappen gebaere: do ersûfte si zewaere.
dô sprach daz rüedegêres kint< vil liebiu muoter gotelint,
daz ist doch selten geschehen daz ich sô wênic hân gesehen
her bî mînen zîten mînes vater boten rîten:
swenne aber si her kâmen, wie wol wir daz vernâmen
daz si wâren wol gemuot! wê waer et diu hôhzît guot
gewesen mîner vrouwen! des mag ich übel getrouwen.>
dô sprach diu alte marcgrâvîn< ruocht es got, so sol si sîn
in alln unschedelîch ergân; niwan daz ich von träumen hân
erliten vil der sêre. dînen vater rüedegêre
sach ich hînte gar grâ. sîn gesinde bî im dâ
daz het bevallen gar ein snê: von einem regen wart in wê:
dâ von wurdens alle naz. du solt mir, tohter, glouben daz,
mîn houbet was sô hârblôz, daz ich eines hâres grôz
mînes vahses niht entruoc. ein gadem vinster genuoc,
dâ hiez er mich in gân. ich vant in innerhalben stân:
zuo slôz er dô die tür. nimer kômen wir mêr dô dâ für:
ungerne was ich drinne.> sus sprach diu marcgrâvinne.
dô sprach rüedegêres kint< liebiu muoter, treume sint
sumelîche senfte, d'ander starc. ich sach mînes vater marc
in troume sêre springen und lûte an im erklingen
sîne covertiure silberîn. nu merke, liebiu muoter mîn.
eines wazzers ez getranc: sâ ze stete ez versank.>
ein ander si niht mêre sagten, wan mit sêre
si giengen beide ensamt dan. dô wârn, als ich gesagt hân,
die boten komen sô nâhen, daz si al die liute sâhen.
zuo ir marstalle si dô riten. ninder nâh ir alten siten
gebârten dô die knehte: aber nâh des hoves rehte
die rîter giengen gegen in und bâten willekomen sîn
den etzeln videlaere. wol gruozten helde maere
die boten von der hiunen lant: dar nâch enphiengen si zehant
ir herren ingesinde. mit gedruhten worten swinde
hôrt man si antwurte phlegen. jâ was ez allez gelegen,
dâ von si heten hôhen muot: jane kunden si dehein guot
von der wirtschaft gesagen. harnasch sach man dô tragen
die knehte von den rossen dan. gotlint erblicte sân
der knappen gebâren: sine wârn in manegen jâren
nie sô trûric gemuot. si sprach< ich naeme dehein guot
niht für diu maere, daz ich weste wie in waere.>
dô sprach der beste under in< iu enbiutet triwe bernden sin
genâde und michel êre etzel der künek hêre,
und holden willen staete: der werke und och der raete
sî er iu imêr bereit. daz wizzet mit der wârheit.
och enbiutet iu mîn herre, ern kaem iu nie sô verre,
ern waere iu doch mit triwen bî. ir sult wizzen daz er sî
iu holt vor allen wîben und wil alsô belîben
an sînen jungesten tac. er enweiz niht ob er komen mac
wider heim in langer zît. der künk im allez an lît,
er leit im eine hervart diu nu lange gesprochen wart:
die ist mîn herre nu gevarn.> si sprach< nu müeze in got bewarn
und allez himelische her. er var lant oder mer,
swelhen ende er kêre, durch sîns gewaltes êre
müeze in krist behüeten, daz etzeln vînde wüeten
mir niht enbünne mînes man.> diu maget dô vrâgen began
< sag mir, bote guote, wie ist nu sô ze muote
mînem vater rüedegêre? daz müet mich harte sêre;
wan mir ze vorderst,> sprach diu meit,< diu maere wurden geseit,
swenne er sande in sîn lant. sô zornic ich in nie vant,
mir enkoemen sîniu maere. von schulden ist mir swaere.>
diu magt dô weinen began: dô sach si ir muoter an,
und erweinten dô beide. ich waene si der leide
ermante dô ir herze: in nâhent grôzer smerze.
der bote sprach< lât iwer klagen: ich sol iu mêr maere sagen,
diu iu vil friuntlîche von dem hern dietrîche
sint enboten in daz lant. uns gebôt der wîgant
bî den sînen hulden daz wir von wâren schulden
iu sagten den dienest sîn. er enbiut iu, edel marcgrâvîn,
lieb unde allez guot, triwe unde staeten muot:
irn dürft des niht vrâgen ob iu under iwern mâgen
holder ie wurde man: und heizet iuch daz wizzen lân
( daz sul wir iu, vrowe, sagen) daz er iuch inre zwelf tagen
wil hie ze bechelâren sehen.>< daz wolte got, meht daz geschehen!>
sprach diu marcgrâvinne.< von allen mînem sinne
freut es harte sich mîn muot.> dô sprach diu magt guot
< sagt uns der maere mêre, wir frou krîmhilt diu hêre
enpfienc ir bruoder und och ir man: oder wie was der gruoz getân,
den si sprach gein hagene? wie gebârt si gegen dem degene
oder gein gunthêre? ob si noch iht sêre
zurnde hin ze in beiden: oder wie ist daz gescheiden?>
der bote sprach< diu künegin gie mit fröuden gegen in
und enphie si minneclîche: si tet dem wol gelîche
daz si in holt waere. etzel der künec maere
der enpfie die herren alle sô sam er ir komens waere vrô,
er und alle sîne man: niemen ich dâ gesehen hân
der in trüege deheinen haz.> si sprach< nu sagt mir, umbe waz
lie daz der künek gîselhêr daz mir der junge fürste hêr
her wider bî iu niht enbôt? der vrage mich twinget nôt:
sît er mir niht enboten hât, ich fürhte, swi ez darumbe stât,
ich gesehe in nimer mêr. jâ sagte mir der künek hêr,
er wolde mich ze trûte hân.>< die rede sult ir, vrowe, lân.
wir liezen in wol gesunt. si koment her in kurzer stunt
( daz wizzet, edel margrâvin), sô si wider rîtent an den rîn.
darumbe sult ir sorgen niht. der künek iuch vil gerne siht,
swenne er nu rîtet in sîn lant: sô wil er iuch, vrowe, alzehant
mit im füeren über rîn: dâ sult ir küniginne sîn.>
dirre lügelîchen maere ze schermen in ir swaere,
daz tet ir einem alsô wê, daz er niht lenger mohte mê
verdulten in sînem herzen den schaden unt den smerzen:
im erweinten d'ougen, swie gern ers hete lougen.
dar nâch erweint ir mêre. diu marcgrâvinne hêre
ir trehne nider fliezen sach. ir tohter dô zehant sprach
< ach wê, vil liebiu muoter mîn, ich waen wir gar gescheiden sîn
von fröuden und och von wünne. mîn vrowe hât ir künne
leider vil übel enpfangen. ez ist uns übel ergangen:
wir megen wol weinen von rehter nôt: si und mîn vater sint waetlîch tôt.
ir einem, dô si daz sprach, ein wuof ûz sînem halse brach,
mit zuo getânem munde: er wânde ez dâ zestunde
dâ mit verheln möhte. neheime herze töhte
daz daz verswîgen kunde: dô brach ûz sînem munde
daz schrîen mit dem bluote.> dô der knappe guote
âne dank sô lûte erschrê, dô wart den andern sô wê
daz si erweinten alle gelîche. diu marcgrâvinne rîche
sprach< ôwê mir, armez wîp, daz ich ie gewan den lîp.
waz ich nu verlorn hân der fröuden der ich hete wân!
diu muoz nu mit dem leide mîn gar von mir gescheiden sîn.
ir boten, durch iwer triuwe lât mich niht in der riuwe,
ich enwizz von schulden umbe waz. sagt mir bescheidenlîchen daz,
wie schiedet ir von mînem man?> dô muost diu lüge ein ende hân.
dô sprach der videlaere, swemmelîn der maere,
< vrowe, wir wolten iuch verdagen daz man iu doch muoz sagen
wan ez nieman verheln kunde. irn geseht nâch dirre stunde
den marcgrâven rüedegêre lebentic nimmer mêre.>
vil liute hôrt man sô dô klagen,< hêrre, wer hât in erslagen?>
er sprach< daz tet gêrnôt. si sluogen beide ein ander tôt.>
dô schrê diu muoter und diu meit. wart ie nâch friunden gekleit
mêr, daz ist mir niht bekant. swaz man bî in liute vant
oder sît kom zuo dem schalle, die erwuoften alsam alle.
dâ zen hiunen umbe der helde tôt wart nie groezer diu nôt.
von dem jâmer alsô vesten der marcgrâvinne bresten
begund von munde daz bluot, und och ir edeln tohter guot:
si vielen beide in unkraft, sô daz ir zuht meisterschaft
vergaz vil gar der sinne. die liute wâren inne
worden wol der wârheit. swaz in maere ie wart geseit,
des gesatzt si ditze maere ûz fröuden in alle swaere.
ir herzen jâmer wart sô grôz, daz man si mit brunnen vergôz
und natztese undern ougen. ir lîp begunde lougen
ob si rehte sinne ie gewan. daz beweinte wîp unde man
und alle die dâ wâren in der stat ze bechelâren.
von den andern man si truoc. dô wârn nôthaft genuoc
beide marcgrâvinne. si lâgen in unsinne:
man hôrt unrehte lûte haben nâch ir trûte
gotelint die rîchen. vil erbärmeclîchen
sprach diu tohter ir beider ach< ach und leider
wirt nu meide nimmer mêre. ja enwil mîn vrowe êre
belîben in dem rîche, sîd alsô jaemerlîche
die êre tragende sint gelegen. wer solt si dänne widerwegen,
swenn ir geswîchet diu kraft? des het gar die meisterschaft
mîn lieber vater rüedegêr. vrowe êre diu wirt nimmer mêr
mit solhem wunsche getragen, als er si truog bî sînen tagen.
der tôt der hât die unzuht, daz er nieman deheine fluht
zuo sînen friunden haben lât, swenne ez an die rede gât
daz er entwiche gerne. jâ het der von berne
mir wol genert den vater mîn, möht man dem tôde wider sîn.>
dô sprach der videlaere< elliu unsriu maere
sint iu von sinne wol bekant. die von amelunge lant
die sint alle samt tôt. jâ genas mit grôzer nôt
iwer neve her dietrîch: und hete man den künek rîch
etzeln zuo dem strîte lân, den mües wir och verlorn hân.>
si sprach< nu sagt mir, swemmelîn, wie kom daz der vater mîn
zurnde wider gêrnôten, sô manegen bouc rôten
sô wir in gâben hier en lant, und in dem willen er si vant?
jâ was des in beiden niht guot daz ieman scheiden
si mit râte solte, der triwe haben wolte.>
er sprach< magt vil hêre, daz entet nieman mêre
wan der küniginne lîp. des hât man unde wîp
engolten alsô wîten, daz von den êrsten zîten
unz an den jungisten tac nimmer mêre werden mac
gerâten alsô swinder rât. vil kleine ez si gefrumt hât:
wan si ligt selbe drumbe tôt, von der diu lange werndiu nôt
geschach in hiunen rîche. si ligent alle gelîche,
die uns dâ fröude solten geben. doch megt ir, vrowe, noch geleben
vil manegen froelîchen tac. swaz iwer fröuden an den lac
die ze den hiunen sint erslagen, die müezt ir alle verklagen,
wan got der weisen vater ist. vrowe, ich rât iu ân allen argen list
und ûf mîne triuwe daz ir iuch iwer riuwe
mâzet unde solher klage. der künk giht, alle die tage
die in got noch leben lât, er welle iu schaffen al den rât
den iu dâ schuof rüedegêr.> der edel marcgrâve hêr
mit siuften vol durchbrach die klage. dô was eroffent gar diu sage,
wie ez allez was ergân. die knehte wolden daz niht lân,
sin trüegen rüedegêrs gewant, swaz sîn was hin heim gesant,
dâ manz behalten solde. swer daz dâ schowen wolde,
der sach dâ bluotigen glanz, dâ ê die ringe wâren ganz:
daz was nu dürhel unde schart, dar inne ir trôst erslagen wart
dem rüedegêres wîbe und ander manegem lîbe.
nu huob sich êrste sunder nôt. den gesten nieman niht enbôt,
weder ez wazzer noch den wîn.< wie lange welle wir hie sîn?>
sprach der videlaere:< ez ist in solher swaere
diu edel marcgraevinne, daz si vor unsinne
ez nieman wol gebieten mak.> daz volc dâ anders niht enphlac
in der burc über al: daz hûs allenthalben schal
und och der stein dar under. och hôrte man besunder
in der stat ze bechelâren die liute alsô gebâren
als si des nôt gie. diu marcgraevinne umbe gie
mit starkem jâmer der ir was. wunder ist daz si ie genas
den tac vol an daz ende. ez heten ir selber hende
den lîp der wât gemachet blôz. nie wart jâmer alsô grôz,
sô man mahte kiesen dâ: diu maere och fuogten anderswâ
daz maneges herzen brunnen mit trehen ûz ougen runnen.
diu frowe senlîchen bat herbergen in die stat
etzeln boten güetlîchen. der marcgrâvinne rîchen
ir sinne dô vil gar gebrast, daz si den friunt noch den gast
noch nieman erkande. dô wolden von ir lande
die boten ûf an den rîn. dô het diu junge marcgraevîn
ein teil noch ir sinne: friuntlîche minne
enbôt si brünhilten, der edeln unt der milten:
si enbôt och daz vroun uoten umbe gîselhêr den guoten,
wie si im gevestent waere, und mit welher swaere
daz allez ende habe genomen: ez möht in nimmer wirs komen:
si enbôt ir och daz gêrnôt ir vater het erslagen tôt.
urloub die boten nâmen dan. swemmel rîten dô began
dâ er sîne wege vant, ûf in der beier lant:
wan dâ gie sîn strâze hin. zwischen tuonowe unt dem in
noch ein altiu burc stât: pazzowe den namen hât:
dâ saz ein rîche bischof: sîn lob, sîn êre, sîn hof,
wâren wîten bekant. der was pilgrim genant:
dem kômen disiu maere. die stolzen burgondaere
wâren sîner swester kint: vil wol erfuor er daz sint,
wie ez den wîganden ergie in hiunen landen.
die boten riten über daz in. die liute liefen vor in hin
und wolten sagen in den hof daz der guote bischof
sîn neven solte enphâhen. die enwârn niht sô nâhen
als er des het gedank: ez wart vil maneges tages lank,
daz er si sît nie gesach. zuo den rîtern er dô sprach
< nu sult ir alle gâhen und mîne friunt enphâhen.
ein islîch mîn amptman, der mir deheines guotes gan,
der enphâhe mîner swester kint: unt die mit in komen sint,
den lât niht gebresten.> jâ möht er sînen gesten
sanfte nahtselde geben: er wesse niht daz ir leben
zen hiunen ende het genomen. waer im doch ir einer komen,
im waere immer deste baz. schiere sagte man im daz,
daz si waeren alle erslagen. daz maere kunde im niht behagen,
ez dûhte in gar unglouplich: idoch bedâht er des sich
daz erz gelouben wolde. dô schuof er daz man solde
den boten schaffen ir gemach. mit grôzem jâmer er dô sprach
< nu lît zen hiunen begraben diu fröude die ich solde haben
an den verhmâgen mîn. des muoz ich immer trûric sîn,
die wîle ich nu geleben mac, unz an mînes endes tac.
ich gedâhtes vil wol sît. verfluochet sî diu hôhzît,
daz ir etzel ie began, dâ von sô manic werder man
sô jaemerlîch ist tôt gelegen.> er sprach< himelischer degen,
wie hâstu zuo mir alsô getân?> dô kom dar zuo im gegân
swemmel der videlaere. nâch gruoze er in der maere
frâgen dô begunde. er seit im, als er kunde,
wie ez was allez geschehen: wan er het ez wol gesehen.
dô erweinte der bischof: über allen sînen hof
was vil grôziu ungehabe. die phaffen muosen lâzen abe
durch klage vil ir tagezît: wan dâ weinten wider strît
die leien mit den phaffen. dar nâch begunde schaffen
der guote bischof pilgerîn daz si ir klage liezen sîn.
< ich kan mich des versinnen, möht ich si wider gewinnen
mit weinen unde mit klagen, ich enwolte nimmer mêr gedagen,
unz mir mîner swester kint, die mir sô jaemerlîche sint
in etzelen lande mit manegem wîgande
in guoten triuwen erslagen, die ich nimer kan verklagen,
müesen alle werden wider.> dô sant er allenthalben sider
nâch münchen und nâch phaffen: der herre begunde ez schaffen
nâch kristenlîchem orden. den die dâ wârn für worden,
hiez er messe singen: die gloggen hôrt man klingen
allenthalben in der stat ze den münstern, alser bat:
ze dem opfer was dâ grôz gedranc. der bischof och selbe sanc
got von himel ze êren, der kristen heil ze mêren
unt ze helfe ir sêle die dâ wârn tôt. der bischof leit vor jâmer nôt.
dô dâ got gedienet wart, die boten wolten ûf ir vart
aldâ zehant rîten.< ir sult noch lenger bîten,>
sprach zuo in ein kappelân.< ir sult zuo mînem herren gân:
der bat mich iu sagen daz. ich waene er eteswaz
bî iu enbieten an den rîn vroun uoten, der swester sîn,
umbe ir grôze swaere.> dô gie der videlaere
für den guoten bischof. er sprach< und ist etzeln hof
mit solher nôt zergangen, sô hât vil übel enphangen
krîmhilt, diu niftel mîn, ir bruoder unt die recken sîn.
si möhte baz hân getân und het doch genesen lân
gîselhêr und gêrnôt. die ir dâ sîvriden sluogen tôt,
und hetens die engolten, sô waer sis unbescholten.
wan in sluog doch hagene. des habe wir ze klagene
nâch friunden immer mêr genuoc. daz in sîn muoter ie getruoc,
daz müeze got sîn gekleit, daz sus lange werndez leit
und alsô grimmiu maere und och sô vil der swaere
von im ist erstanden sô wîten in den landen.
swemmel, nu sagt der swester mîn daz si ir klage lâze sîn.
si waeren doch dâ heime tôt. der nibelunge golt rôt,
heten si daz vermiten, sô möhten si wol sîn geriten
zuo ir swester mit ir hulden. von ir selber schulden
und von ir starken übermuot sô hân wir die recken guot
verlorn alle gelîche in etzeln künecrîche.
und sagt der küniginne daz ich von mînem sinne
ir niht bezzers râten kan, wan ich ir wol guotes gan,
daz si klage ze mâzen. man muoz die varn lâzen,
die uns der tôt tegelîch nimt; wan im anders niht enzimt
wan scheiden liep mit sêre. ez enist niht anders mêre.
und sagt och gunthêres man daz si gedenken wol dar an
wie ir der künek ie phlac mit ganzen êren manegen tac,
unt daz si tuon ir triwe schîn und in bevolhen lâzen sîn
daz sîn vil wênige kint, des nu diu erbe sint,
unt den ziehen ze einem man: des müezens imer êre hân.
swemmel, lobt an mîne hant, so ir wider rîtet durh diu lant.
des bite ich, friunt, daz ir danne kêrt her ze mir.
ez ensol niht sô belîben: ich wil heizen schrîben
die stürme unt die grôzen nôt, oder wie si sîn gelegen tôt,
wie ez sich huob und wie es kam, und wie ez allez ende nam.
swaz ir des wâren habt gesehen, des sult ir danne mir verjehen.
dar zuo wil ich vrâgen von islîches mâgen,
ez sî wîb oder man, swer iht dâ von gesagen kan.
darumbe sende ich nu zehant mîne boten in hiunen lant:
dâ vinde ich wol diu maere; wan ez vil übel waere,
ob ez behalden würde niht. ez ist diu groeziste geschiht
diu zer werlde ie geschach.> swemmelîn zehant sprach
< swes ir, herre, an mich gert, des sult ir werden gewert.>
die boten riten balde dan. dô hiez der bischof sîne man
si beleiten ûf den wegen, sô verre und er ir mohte phlegen
mit spîse und mit gewarheit. swer in in beiren widerreit,
von den wart in niht getân( daz muost man durch ir herren lân),
wan daz sin ir gebe gâben. dô kêrten si durch swâben
mit disen maeren an den rîn, swemmel unt die gesellen sîn.
dô swemmel ûf durch beiren reit, dô wurden och von im geseit
diu maere bî den strâzen: wie kunde er daz gelâzen,
er ensagt die jaemerlîchen nôt und wie si wârn gelegen tôt
alle dâ zer hôhzît? dô wurden disiu maere wît
dem herren elsen geseit. der sprach< ez solt mir wesen leit:
des enkan ez aber niht gesîn. daz si ie kômen über rîn,
daz wil ich immer klagen. mîn bruoder der wart erslagen
von ir hovereise hie; daz ich doch verdiente nie;
des si mir selbe müesen jehen. nu ist mîn râche an in geschehen
als daz alte sprichwort sprichet: swen der wolf richet,
der ist errochen alsô wol, daz manz niht fürbaz rechen sol,>
sprach der marcgrâve rîche. dô sprâchen sümelîche
< got der sîs gelobt daz et hagen hât vertobt.
der kunde strîts nie werden sat: er ist nu komen an die stat
daz uns sîn grôziu übermuot nu vil kleinen schaden tuot.>
die rede lâze wir nu sîn. dô die boten über rîn
hin ze wormz wâren komen, dâ wart ir vaste war genomen.
ein teil man si bekande bî dem ir gewande:
daz was spaehe gesniten nâh den ir hiunischen siten.
dô wundert die burgaere dirre frömden maere,
von wannen sie waeren komen oder wâ si heten genomen
gunthêrs ros daz guote. dô was ein teil ze muote
den liuten harte swaere, ê daz si diu maere
rehte dâ vernâmen. ûf den hof dô kâmen
die verre wâren dar gesant. dem gesinde was wol bekant
ros unde gereite: niht langer man dô beite,
man sagt ze hove maere daz dâ komen waere
der fürsten wâffen und ir marc. dô wart diu fröude alsô starc
von prünhilde der rîchen: si sprach minneclîchen
< der mir diu maere rehte seit, dem ist mîn miete vil bereit,
wâ die boten haben lâzen die herren ûf den strâzen.>
alsô daz geschehen was, für der küniginne palas
die boten wâren komen nider. daz gesinde gâhte sider
durch vrâgen der maere, wâ der künek waere,
gunthêr der fürste rîche. ein teil vil blûclîche
antwurte der videlaere< ja ensol ich diu maere
sunderlingen niht sagen: ich sol si pillîch verdagen,
niwan dâ ich si sagen sol. bringet mich( sô tuot ir wol)
da ich si von rehte sol sagen: dan wil ich ir niht verdagen.>
dô gie ein gunthêres man für die küniginne sân,
und frâget si der maere, ob ir daz lieb waere
ob die boten für giengen,< die wir dâ vor enphiengen.
der ist uns einer niht bekant: idoch bringents in daz lant
unser herren sarwât. swemmelîn dâ bî in stât,
der etzelen spilman.> si sprach< nu heizt si her gân.
ich het nu gerne vernomen wenn die herren solten komen.>
swemmelîn der guote ein teil in swaerem muote
mit den reisgesellen sîn, si giengen für die künigîn.
dô si si für sich komen sach, diu frowe güetlîchen sprach
< ir herren, nu sît willekomen. ich het gern von iu vernomen,
wâ hapt ir lâzen mînen man? wie wol ich iu der miete gan,
die ich darumbe geben sol! mîn herze deist mir sorgen vol:
daz ir mir ringet ein teil, daz ist iwer frum und mîn heil.
ob irz kürzlîchen tuot, gerne gib ich iu mîn guot.
des wunders wird ich nimer vrî die wîle, wie daz komen sî
daz er mir niemen hât gesant der sînen, den ich het bekant.
daz getet er mir nie mêre; daz müet mich harte sêre.>
dô sprach der videlaere< erloubt ir mir diu maere,
künginne rîche, sô sag ich baltlîche
swaz mir der maere ist bekant. ich dinge hie an iuch zehant
daz ez mir âne schaden sî.> si sprach< du solt des wesen frî
daz dir hie ieman iht tuo. dâ hât och nieman reht zuo,
daz er die boten leide.> si sprach< mîn ougen weide
diu waen ze verre mirst enpfarn.> sine kunde daz niht bewarn,
si enweinte ê der maere. dô sprach der videlaere
< iu enbiutet lieb unde guot der künek hôhe gemuot
ûz hiunischem rîche. von dem hern dietrîche
ist iu och dienest her bekomen. wir haben daz vil wol vernomen
daz in allez iwer leit ist sorge und ouch arbeit.
iu enbiutet och den dienst sîn der guote bischof pilgrîn
und heizet iu daz, vrowe, sagen daz man maezlîchen klagen
sül ein islîchez leit: er sî iu alles des bereit,
mit werken und mit lêre, daz iu an frumen und êre
ze dirre werlte mäge komen. och hân ich daz von im vernomen,
er bittet alle des künges man, die iht triwe wellen hân,
daz si iuch und iwer kindelîn in wol envolhen lâzen sîn.
wan iwer man der ist tôt: gîselhêr und gêrnôt
megen hie krône niht getragen: si sint alle drî erslagen.
hagen unde volkêr und dancwart der degen hêr
die sint mit in bestanden tôt in hiunischen landen,
dâ si mit fröuden wânden wesen. ez ist einer niht genesen
ir gesindes über al.> sich huob der aller meiste schal
der zen hiunen ie geschach. sô gâhs von herzen nie gebrach
bluot ûz deheinem munde, als ir dâ zestunde
tet von grôzem leide. die marcgrâvinne beide,
die ze bechelâren och mit klage wâren,
die enklagten nie sô sêre, prünhilt diu hêre
klagt wol in ir mâzen. diu vrâge was nu lâzen,
daz zuo den boten nieman sprach. swemmel anders niht ensach,
wan mit wintenden handen ir jâmer und ir anden
klagtens alle gemeine. jane was ez niht eine
des künges gunthêres wîp diu dâ qualte den lîp:
der klagenden der was mêre. uote diu vrowe hêre
ze lôrse in ir hûse was, dâ si venjete unde las
an ir salter alle ir tagezît, in einem münster( daz ist wît)
des si von êrste dâ began. dô si des künde gewan
waz ze wormz was geseit, von sorgen sô wart ir bereit
vil manic angestlîcher muot. diu maere enwâren ir niht guot
von ir lieben kinden. nie vrowen wuof sô swinden
het man mêre vernomen. gâhes wolte si dô komen,
swie sô daz geschaehe, daz si prünhilt saehe.
schiere brâht man si dar. dô was en wâge und och en vâr
daz volk mit lûtem ruofe. ir unt der andern wuofe
kunde niht gelîchen. die armen zuo den rîchen
gefrieschen och diu maere, waz diu klage waere,
in vil kurzen zîten: in wormez der wîten
klagten wîp unde kint. si hulfen prünhilte sint
wol beklagen ir leit. vil manic vrouwe gemeit
und och der burgaere wîp, die senten alsô den lîp,
daz man mit fröuden nieman vant. in schoenem hâre manic hant
erkrachte ofte sêre. waz mag ich sagen mêre,
wan daz ir klage nie gelac, sine werte unz an den driten tac?
die besten noch die boesten kunde nieman troesten.
dô kom dar diu lantschaft, der guoten helde ein michel kraft,
der drîer edeln künge man. der wîse ez senften began,
der tumbe machts ie mêre. jâ was des landes êre
bî stuole nider gesezzen: dâ von was unvergezzen
daz si dâ klagen solden. die besten die enwolden
vergezzen niht ir triuwe. si senften vil ir riuwe
prünhilt der rîchen, und schieden wîslîchen
vil manic wîp von leide. idoch was vil vreide
prünhilde hôher muot: wan si dûhte lützel guot
des man ir râten kunde. dô kom och sâ zestunde
des künges schenke sindolt. der diente dicke triwen solt,
als och dâ von im geschach. zuo der künginne er dô sprach
< vrowe, nu mâzet iwer klagen. jane kan nieman entsagen
wol dem andern den tôt. ob nu wert immer disiu nôt,
sin wurden doch niht lebhaft. der klage diu ungefüegiu kraft
müese doch ein ende hân. irn sît sô eine niht bestân,
ir megt noch vil wol krône tragen. vrowe, ez sol in kurzen tagen
iwer sun bî iu gekroenet sîn: so ergetzet iuch daz kindelîn
und uns der grôzen leide. vil liebe ougen weide
megt ir noch hie vinden: iu und iwern kinden
wir dienen sam vorhtlîchen sô bî gunthêr dem rîchen.>
si sprach< nu lône iu krist, der aller dinge gwaltic ist,
daz iwer sin und iwer rât mîn herze alsô geringet hât.>
alrest hiez man dô für gân die boten ze antwurte stân,
daz si sagten diu maere, wie ez ergangen waere.
den jungen künk man brâhte dar. swemmelîn stuont vor der schar,
er begunde in diu maere sagen, daz sîvrit wîlen wart erslagen,
< dâ von si all nu ligent tôt.>( genuoge sprâchen âne nôt
< ist mir mîn vater dâ gelegen?>)< den sluog hagen der degen
ze leide sînem wîbe: des sint si von lîbe
durch ir râche dort gescheiden. ich engefriesch nie haz sô leiden
als in diu vrowe geleit hât. mîn sin der krefte niht enhât,
daz ichz iu kunde wol gesagen. des künges bruoder wart erslagen:
daz was mîn her bloedelîn: der was der êrste under in.
ze tôde sluog in dancwart, dâ der helt bestanden wart,
an der herberge bî den knehten. si muosen alle vehten,
beide junge und alte; wan si mit gewalte
in daz hûs gewunnen an: wan ez was verre her dan,
dâ ir herberge was. der knehte einer niht genas,
weder grôz noch kleine, wan dancwart aleine.
vil balde er ûzem hûse dranc: dô gie ân ir aller danc
hin ze hove der helt maere, unde sagt diu maere
sînen herren dâ si sâzen ze der hôhzît und âzen.
dô sluog hagen des wirtes kint ze sîner angesihte sint,
daz ez für den tisch schôz und im daz bluot sîn hant begôz.
dâ mit sprungen in den strît iwer drî künge sît:
des muosez gên über al. dâ wart vil michel der schal
von den swerte klingen. vil ungefuoge dringen
sach man die helde zuo der nôt: des lâgens alle samt tôt,
jene dort unt dise hie. ez enwart sô herter sturm nie
zer werlde mêr gevohten. die wîl si leben mohten,
von alzeije volkêr tet vil micheliu sêr
mit willigen handen: iwer mâge anden
der helt sô gremlîchen rach. vil michel wunder dâ geschach.
dâ kunde nieman bî gestân, der iht êren wolte hân,
der müese gewert imer sîn. durch den künek unt die künigîn
sô muosens alle strîten. in vil angestlîchen zîten
wart gescheiden doch her dan her dietrich und sîne man,
der vogt dâ von berne: wan er sach vil ungerne
beidenthalp die swaere. rüedegêr der helt maere
lie och belîben den haz: durch gîselhêr tet er daz.
er het gevestent im sîn kint: daz half in doch vil wênic sint.
wand si sô vil der vriunt verlurn unt den grôzen schaden kurn,
dô griffens algemeine zuo: daz volc allenthalben duo
muose strîten durh di nôt. ezel bat und ouch gebôt
daz man raeche im sîn kint. ouch warp diu küneginne sint
mit bete an rüedegêre, unz er die degen hêre
mit strîte och muose bestân: des muos er und die sîne man
in dem sturme ligen tôt. er und der herre gêrnôt
beide ein ander sluogen; dâ von in haz truogen
die küenen bernaere. dô sprâchen die helde maere,
si wolden rechen rüedigêre. dô het ez verboten sêre
den sînen doch her dietrîch: dô was wolfhart sô grämlîch,
daz er sis niht wolt erlân, sin müesen iwer volk bestân.
ê ez her dietrich dô bevant, der von amelunge lant
der was einer niht genesen, der in schade möhte wesen,
niwan der alte hildebrant. iwers volkes man och vant
deheinen lebende mêre, niwan den künk gunthêre
und hagen den trongaere. hildebrant disiu maere
mit einer wunden muose sagen( die het im hagene geslagen),
dâ von er kûme sît genas. dô daz alsô ergangen was,
des erkom vil sêre er dietrîch: wan sîn schade der was freislîch
an mâgen und an sînen man. zehant dô gie der helt dan
dâ er die recken beide vant, er und meister hildebrant,
mit jâmer und mit sêre. jâ het der degen hêre
noch genert si beide: do enwolten si vor leide
nâch den andern niht genesen: do enmohtez anders niht wesen,
sich enraeche dô her dietrîch. gunthêr der künek rîch
bestuont in müeder als ein degen: sît twang in mit swertslegen
alsô der bernaere, daz er den helt maere
ze einem gîsel gewan. dar nâch bestuont in sîn man
hagen in kurzen stunden. daz hât man wol erfunden,
sine heten in nimer lân genesen, solten si geruowet wesen:
wan si heten dâ vor gevohten daz si niht mêr enmohten,
die zwêne sumerlange tage. ez ist wâr daz ich iu sage:
die fürsten und ir recken hêr, vierzec tûsent oder mêr
hât ir ellen dâ verswant. swaz ir helm ie ûf gebant,
der besten wîgande die von manegem lande
dem künige etzeln wâren komen, die hânt ir end von in genomen.
vor den hiunen waerens wol genesen, waern die kristen niht gewesen:
die brâhtens in die arbeit, als ich iu ê hân geseit,
daz si ein ander sluogen, wan si in niht vertruogen.
des muosens alle dâ bestân, unz an dise zwêne man.
hagen und och gunthêr mohten dô niht strîten mêr:
dô twank si dietrich beide. in vil grôzem leide
antwurt er si der künigin: diu hiez si beide füeren hin
und rach sich freislîchen, den reken loblîchen
hiez si beiden nemen den lîp; darumbe dô daz edel wîp
sluog och meister hildebrant. nieman man dâ mêre vant
die dâ sterben solten: eteslîche die wolten
mit den andern wesen tôt. alsus lie ich si in nôt,
von den ich her bin gesant.> ir liute huoben sâ zehant
von klage harte grôzen wuof. ir jâmer ez dô alsô schuof,
si gedâhten schaden unde nôt. si klagte unz ûf den tôt,
uote diu vil rîche, nâch den helden jaemerlîche,
ir vil lieben kinden. niemen moht ervinden
daz si troesten kunde ûz klage. dar nâch über siben tage
diu vrowe lac vor leide tôt. vil kûme von der selben nôt
genas sît diu küniginne: wan si lac in unsinne,
unz daz man si mit wazer vergôz. des volkes klage wart sô grôz
in allem dem lande. der krîmhilte ande
was errochen sêre. prünhilt diu hêre,
dô si sprechen began, dô gedâhte si dar an
wie wol siz erholte, daz leit daz si nu dolte.
was krîmhilt iht leit ê, ir tet ditze leit nu als wê.
diu vrowe jaemerlîchen sprach< owê daz ich ie gesach
der edeln krîmhilte lîp. dô daz êre gernde wîp
mit rede erzurnde mir den muot, des verlôs der helt guot
daz leben, sîfrit, ir man; dâ von ich nu den schaden hân.
daz ir fröude ir wart benomen, daz ist mir nu her heim komen.>
wer kunde fröude dâ behaben? diu edel uote wart begraben
ze lôrse bî ir aptei. ir brach daz leit ir herze enzwei,
diu vor helden krône truoc. dô was leide genuoc
beidiu magden und wîben: dâ was den schoenen lîben
von trehen naz ir gewant. allez gunthêres lant
mit jâmer was bevangen. dô kômen ze hove gegangen
die hoesten unt die besten: swaz si des besten westen,
daz riet daz ingesinde der vrowen und ir kinde,
dar zuo des landes êre. si enwolten daz niht mêre
sô sêre klagt diu künigîn: och wolden si niht under in
langer âne vogt bestân. daz volk dô râten began,
man machte rîter daz kint. dâ muose erleschen sint
ein teil ir ungefüegen klage.< wir wellen daz er krône trage,
daz wir iht âne künek sîn.> dô hiezen si daz kindelîn
wol bereiten dar zuo. der krône ingesindes duo
wol hundert knappen man dar zuo vant, den man des tages swert umbe bant.
dô was ouch rûmolt nu komen: der het diu maere och vernomen
dâ heime in sînem lande. mit triwen was im ande
daz sîn vil lieber herre mit schaden alsô verre
was ûz sînem râte komen. wir haben dicke wol vernomen
daz er in holt waere: die stolzen helde maere
klagter senlîche. er sprach< herre got der rîche,
daz ich ie wart geborn! mîn herren hân ich verlorn
niwan von hagen übermuot; diu dicke grôzen schaden tuot.
do er vrowen kriemhilt nam ir man und ir ir guot an gewan
in grôzen untriuwen, ich sach ez an ir riuwen,
swie siz an getrüege, daz man si drumbe slüege,
swenne ez och geschaehe. hagen ir manege smaehe
ze ir schaden ân ir schulde erbôt ze allen zîten âne nôt;
des er niht tuon solde, ob manz merken wolde:
wan des was im gar ze vil; darumbe ichz ir niht wîzen wil.
waz het sîfrit, ir man, im ze leide getân?
der wart âne schulde ermort: daz hân ich sider wol gehôrt.
waz denne ob durch ir zorn die vrowen bêde wol geborn
gezurnden in ir tumpheit? daz solt man hin hân geleit
und solt in hân genesen lân. dô aber des niht moht ergân
und si zen hiunen vrowe wart, duo solden si die hovevart
haben pillîche lân. hete mîn herre getân
als ich im mit triwen riet dô er von disem lande schiet,
so enwaer er niht erstorben. mit im sint verdorben
die besten wîgande die in deheinem lande
künge ie gewunnen oder gewinnen kunnen,
die dort mit im sint erslagen. si enkunnen niht verklagen
die in disem lande sint, man wîp unde kint,
die rîchen zuo den armen. nu müez ez got erbarmen
daz kunde helfen niht mîn rât; dâ von daz lant nu âne stât
fröude und maneger êre. uns mack doch leider mêre
niht gehelfen unser klage: nu schaffet et daz krône trage
unser herre der junge.> ir gemeiniu zunge
gab gelîche dô den rât. nieman uns gesagt hât,
des wir noch vernomen haben, daz sô hêrlîch wurde erhaben,
in alsô kurzen tagen als wir diu liute hoeren sagen,
ein alsô grôziu hôhzît. wormez diu stat wît
wart gar vol der geste. jâ heten si daz beste
mit grôzen triuwen getân. dâ sach man under krône stân
den jungen künek rîche: si enpfiengen gemeinlîche
ir lêhen von dem kinde. der hof unt daz gesinde
wârn ein teil in fröude komen. nu het och swemmel genomen
urloub heim ze lande: der in dâ von im sande
under die burgondaere, dem sagt er disiu maere.
sus kom er wider in hiunen lant, dâ er noch etzeln vant
unt den herren dietrîche. si frâgten alle gelîche
wie er wider waere komen: swaz er gesehen het oder vernomen,
daz sagt er als er kunde. an ezeln sît der stunde
fröude nieman envant. dô wolt och wider in sîn lant
her dietrich von berne: daz sâhen dô vil gerne
vrou herrât und hildebrant. dô der künek daz ervant
daz si niht wolten dâ bestân, swaz im ê leides was getân,
so geschach im nie sô leide. er mant si triwen beide,
hildebrande unt dietrîchen:< welt ir mir nu entwîchen,
sît ich mîn volk verlorn hân? wie sol ich eine nu bestân?>
dô sprach der bernaere< wie wolt ir daz ich waere
ân helfe und ân die mîne? ein islîch man die sîne
bî im vil pillîchen hât. ir seht wol wie mîn dink stât:
ich unt diu triutinne mîn suln hie niht ellende sîn.>
swaz etzel flêhen kunde oder gebiten zuo der stunde,
darumbe wolten siz niht lân, er muose âne si bestân,
si flizzen sich der reise. manic witwe und weise
belîben muosen hinder in. etzel wandelt den sin
von disen starken leiden. dô si von in wolten scheiden,
als man uns gesagt hât, dô nam diu vrowe herrât
daz ir diu künegîn helche lie. dô muost sîn vil belîben hie,
wan siz ninder bringen kunden: doch fuorten sis an den stunden
mit in( des het si gegert) wol ahzec tûsent marke wert.
frou herrât urloub dô nam. den vrowen dô niht anders zam
niwan weinen unde klagen. ûz der kamer wart getragen
ein satel, der was rîche, den dicke werdeclîche
vrowe helche het geriten. ûf den was gesniten
der aller beste sigelât den ieman in der werlde hât.
ja enkan ich iu besunder gesagen niht daz wunder,
wie dem werke waere: von golde was ez swaere
und von edelem gesteine. küneges wîp deheine
bezzern satel nie gereit. diu vil schoenen phertkleit
nider hiengen unz ûf daz gras. dô si nu gar bereitet was
zuo ir verte als si luste, die vrowen si dô kuste
alle gemeine. done was ir deheine,
si enweinten alsô sêre sam duo helche diu hêre
mit tôde was von in komen. sô swinder urloub wart genomen
in deheinem hove von vrouwen: daz moht man dô wol schouwen.
dô si zem wirte urloup genâmen und ê si ûz dem hove kâmen,
der künk viel nider für tôt. im gab der jâmer solhe nôt,
daz er den sin niht behielt und sô kranker witze wielt
daz er unversunnen lac. lebt er sît deheinen tac,
des het er doch vil kleinen frumen: wan im was an sîn herze kumen
diu riwe alsô manicvalt, daz in daz leit nider schalt
und lie selten sît gesprechen wort. ern was weder hie noch dort,
ern was tôt noch enlebte, in einem twalm er swebte
dar nâch in weiz wie manegen tac. swie grôzer hêrschefte er phlac,
dar zuo was er nu gedigen, daz si in eine liezen ligen
und nieman niht ûf in enahte. wie erz sît bedâhte,
daz hât uns nieman noch geseit, dô her dietrich danne gereit.
dô si nu wâren ûf den wegen, dô hiez der hêrlîche degen
hildebrant den grîsen sîne vrowen wîsen
gegen bechelâren, dâ sîne mâge wâren.
ir gezoges was niht mêre, niwan diu magt hêre
und die einen zwêne man, unt daz ein soumer mit in dan
truoc vrowen herrâten kleit. mit grôzem jâmer dô reit
durch diu lant her dietrich. si gâhten allez für sich
mit jâmer und mit sorgen. an dem sibenten morgen
dise geste komen wâren zer burk ze bechelâren.
die liute vrieschen maere, daz dâ komen waere
der herre von berne. daz volk ez hôrte gerne.
si sagtenz dietlinde, dem rüedegêres kinde.
diu was noch in grôzer nôt: wan ir muoter diu was tôt
dâ vor in den drin tagen. si mohte tougen niht der klagen
umbe ir liebes mannes lîp: des starp daz êrbaere wîp
von dem vil starken leide. die juncfrowen beide
man dô zesamme brâhte. islîchiu dô gedâhte
fröude und grôzer sêre. in zühticlîcher êre
ein ander si dô kusten. dô twank zuo den brusten
dietelint frou herrât. si sprach< dîn mac noch werden rât,
sol leben mîn friunt her dietrich. du solt wol gehaben dich.>
dô sprach si< mîn wol gehaben daz ist allez nu begraben
an vater und an muoter. vil friunde sô guoter
ich waene verlür noch nie meit.> in klägelîcher arbeit
vant si dô her dietrich. die jungen magt lobelîch
trôst er als ein friunt sol.< niftel, nu gehabe dich wol
und senfte dîner leide. jâ riwent si mich beide,
dîn muoter und der vater dîn: diu muoz ich immer mê sîn
klagende unz an mînen tôt. überwinde aber ich mîne nôt
und kum ich immer in mîn lant, daz lob ich an dîne hant
daz ich dich gerne scheide von jâmer und von leide,
sô ich verriste kan.> des wart ir sicherheit getân
von dem bernaere. sô sprach der helt maere.
< sol ich deheine wîle leben, ich wil dich einem manne geben,
der mit dir bowe dîniu lant.> hie mit bevalh er si zehant
mit bete ir vater mannen: dô schieden si von dannen.
lachende ez niht geschach. dô von ir rîten sach
herrât diu marcgraevinne, von allem irm sinne
erbibente si vil sêre, daz diu vil grôze êre
an si eine was komen. doch wart ir sider war genomen
als ir êren gezam: irn was nieman sô gram,
der ir taete dehein leit. alsus warte diu meit
mit triwen und mit staete, als ir gelobet haete
der herre dâ von berne, des erbeite si vil gerne.
von pazowe der bischof pilgerîn durch liebe der neven sîn
hiez schrîben disiu maere, wie ez ergangen waere,
mit latînischen buochstaben, daz manz für wâre solde haben,
swer ez dar nâch erfunde, von der alrêrsten stunde,
wie ez sich huob und och began, und wie ez ende gewan,
von der guoten recken nôt, und wie si alle gelâgen tôt.
daz hiez er allez schrîben, ern liez sîn niht belîben:
wan im seit der videlaere die küntlîchiu maere,
wie ez ergienk und geschach; wan er ez hôrte unde sach,
er und manic ander man. daz maer dô briefen began
ein schrîber, meister kuonrât. getihtet man ez sît hât
dicke in tiuscher zungen: die alten unde die jungen
erkennent wol diu maere. von fröud noch von ir swaere
ich iu nu niht mêre sage. ditze liet heizt diu klage.