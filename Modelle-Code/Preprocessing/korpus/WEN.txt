< und enbiut dir, lieber herre mîn,
als liep dir alle vrouwen sîn
und ouch dîn hôhiu werdekeit,
dâ von man verre und nâhen seit,
daz du gedenkest dar an
daz du der tiuwerste man
bist über elliu rîche:
nu tuo ouch dem gelîche
daz nieman ûf der erde
lebt als du sô werde.
bistu sô küene alsô man seit,
so erzeige dîne manheit
an im, ob du bist ein man.
des wil er dich niht erlân,
als küen du sîst: des bitet er dich.
dar umb hât er her gesendet mich,
daz du mit im strîtest
und sîn sô lange bîtest,
daz er her kom, od du kum dar.
ich sage dir, herre, daz vür wâr
daz er wil nimmer ûf gehân
od er müeze dich bestân.>
her dietrich sprach zem helde balt
< wolfhart, sag mir, wiest er gestalt?
in welher mâze ist er ein man
der mich daz vehten biutet an?>
ab her wolfhart dô sprach
< sô küenen man ich nie gesach
in allen mînen zîten
weder nâhen noch wîten.>
...
...
< daz ich eine mit im strite.
ez enwaer niht sin, ob ich rite.>
her wolfhart sprechen dô began
< lieber herre, gedenket dran
wie ich und ouch hildebrant
mit iu rûmten roemischlant.
waz wir iu triwen hân getân
dâ sult ir nu gedenken an
und helfet uns von dirre nôt:
geschiht daz niht, sô sî wir tôt,
so geseht ouch ir uns nimer mêr.
ich bin darumbe komen her.>
dô sprach der bernaere
< durch sô getâniu maere
wil ich mit nieman strîten.>
dô sprach wolfhart an den zîten
harte zorneclîche
wider den künec rîche
< mir ist daz nu und ê bekant
ir wurt ein recke nie erkant,
ir sît ein zage, daz ist wâr,
wan daz manz niht reden tar.
swer vil gedient den argen,
den boesen und den kargen,
der verliuset al sîn arbeit.
daz ist mir dicke vor geseit,
daz selbe ist ouch mir geschehen.
ir sult mich nimmer mêr gesehen
in iwerm dienst, her dietrich.
ich trowe immer wol daz ich
...
...
ich sol iuch daz niht verdagen,
ichn welle ez iu vil rehte sagen:
der rîche vürste von bôlân
ob irn niht geturret bestân,
bringet zer etzeln marke
ritterschaft vil starke.
... er sehste sîn
... v der herre mîn
... ose wil bestân.
daz sullet ir ûf mir hân.>
daz her bat er got bewarn.
wolfhart wolt dâ mite danne varn:
her dietrich bat in bîten.
er sprach< ich muoz rîten,
od vliuset hildebrant sîn leben:
ich hân des mîne triwe geben,
ob ich iuch niht mac bringen dar,
daz ich selbe hin wider var.>
die rede hôrte manec man:
den helt man vrâgen began,
wie der bôlân waere.
er seite in diu rehten maere.
< ern ist ze lanc noch ze grôz:
ezn lebt niht ander sîn genôz.
daz ist von allen sam geseit
die prüeven kunnen manheit.
im enist niht gelîche
über aller künge rîche.>
her dietrich sprach dô zehant
...< an dir bekant
...
den worten daz du dînen zorn lâst,
ich wil tuon des du mich gebeten hâst.
mit dir ich wan geschimphet hân.
ê ich dich, herzenlieber man,
lieze in deheiner nôt,
ich wolt ê kiesen den tôt.
nu gâhe wider baltlîch
und sage dem hôhen künge rîch:
swes er hât an mich gegert,
des wirt er volleclîch gewert.
ich wil mit im gerne strîten
unde wil nâch dir rîten,
dâ ich sîn her vinde:
vor allem sîme gesinde
wil ich den vürsten bestân:
vil guoten willen ich des hân.
ouch solt du einez niht verdagen:
dem bôlân ruoche von mir sagen,
ich dunke mich dar zuo sô endehaft
und hab ouch am lîbe die kraft,
swaz ein recke êren sol begân,
swie man in die suochet an,
mit swerten od mit dem sper
ode swie man sîn an ieman ger,
daz selbe vindet man an mir:
daz sage im, edel degen zier.
sage im, als er mir enbôt,
mir sî des vür wâr gar unnôt,
daz ich selbvierde in bestân:
ich wil halt die zwêne abe lân.
ich hân den muot, er muoz mich sehen,
swaz mir darumbe mac geschehen:
des hân ich mich erwegen gar,
sô ich immer wol gevar.
nu sage dem vürsten ûz erkorn,
ez sî im liep, ez sî im zorn,
ich muoz versuochen waz er kan:
des wil ich nimmer abe gestân.>
her wolfhart sprach< sô wil ich varn.
herre mîn, got müez iuch bewarn.
nu gelebte ich nie sô lieben tac
als nu, sît ich daz sagen mac
dem künge wenezlân vür wâr
daz ir welt komen nâch mir dar.
des vreunt sich jene unde die:
sô liebiu maere gehôrte er nie.>
her dieterich gie alzehant
dâ er den künec etzeln vant.
alsô er in ane sach,
nu sult ir hoeren wie er sprach.
< künec ûz hiunischrîche,
ich wil minneclîche
varn mit dînen hulden.
ich bin von vremden schulden
in einen starken kampf komen:
daz hâstu selbe wol vernomen.>
der künec etzel sprach dô
zuo dem voget von berne sô:
< âne mich lâz ich dich niender komen.
ich hân daz maere wol vernomen:
ich wil ouch mit dir rîten
sehen iwer bêder strîten
und dar nâch alle die ich hân.
swaz darumbe mac ergân
allen mînen recken,
wir suln die reise strecken
dâ hin dâ wir sî vinden:
des wil ich niht erwinden.>
der künec etzel dô gie
und hiez jene unde die
alle sîn vil bereit:
mennegelîch dô niht enbeit.
diu gezelt wurden abe genomen.
nu ist ez an daz ende komen
dâ ez gêt an ein strîten:
nu wil ich ouch niht bîten,
ich wil ez bringen dar an
dâ diu âventiure sol ergân.
geladen wurden dô soumaere.
jene wâren vrô der maere
daz man solte strîten:
genuoge sach man an den zîten
gebâren trûreclîche.
hin vert etzel der rîche.
allen den tac daz her seic,
unz daz der âbent zuo steic.
si quâmen an die salzâ dan:
über brucken man began
zuo den vînden an ir lant.
man herbergte alzehant
vaste vür und widere
bêdiu ûf und nidere.
marschalc was der her rüedegêr.
ieslîchem vürsten hêr
... vz gemezzen
... niht vergezzen
... mit endehafter kür
... ringe vür
... gesterket
... gemerket
... vürste was
... daz ûz las
... ge breite velt
... gezelt.
... en geslagen
... banier dar ûf wagen
diu was grüen, sô was diu rôt
... man gebôt
... stille
... aller wille
... raste lanc
... sunder wanc
... breite drîer wît
... an die zît
... sol ende hân
... wolfhart gegân.
dô er den bernaere sach
zehant dô der helt sprach
... ab komen
... von mir vernomen
... diu maere
... waere
dô sprach der vürste ûz roemischlant
< gar ûz erwelter wîgant,
nu sage dem vürsten von bôlân
daz ich in gerne wil bestân
und tuo im daz vil rehte kunt.
sage im ouch an dirre stunt:
swelhz im aller liebest sî,
des wil ich im gestên bî:
dâ von lâze ich mich niht scheiden.
wil er zwischen den herren beiden
disen kampf lân geschehen,
dâ wirt ein schoenez zuosehen
von unser bêder mâgen.
vil rehte du in vrâge:
ob ez in alsô dunke guot,
des ist im willec mîn muot,
und wil sîn gerne erbîten.
wil ab er danne strîten
under einem vanen sîner schar,
sô bringe ouch ich eine dar.
und sage im rehte bî got:
dar an warte ich sîme gebot.>
< herre mîn, sô wil ich varn,
got der ruoche iuch wol bewarn
und helfe iu durch sînen tôt,
daz ir die herzenlîchen nôt
mit gnâden überwindet
und sigehafte vröude vindet.>
umbe kêrte sich der küene.
über die heide grüene
gâhte der helt guote
mit unverzagtem muote
in daz her über einen plân,
dâ er vant den bôlân
undr eime gezelte, daz was wît.
hie mite der degen an der zît...
None und michel herter denne ein stâl.
ûf daz kastelân der liehtgemâl
snelle und ritterlîchen saz:
wol moht daz ors gelîden daz.
schilt an den arm, sper in die hant
ze houbet man im den helm bant,
als er ze rehte solde stân.
dâ mite zogte er ûf den plân.
ouch sach er gegn im zogen her,
dem ze ritterschaft was ger,
der unverzagte wenezlân.
in sprungen gie sîn kastelân.
an im sô hielt ein michel schar
der tjoste stat gerûmet gar:
manec storîe sach dâ zuo.
ez was dannoch harte vruo.
och gebot man an den zîten,
nieman solde rîten
ûf der tjoste zilstat,
die man hie gestecket hât.
nu sint si ûf den rinc komen,
diu sper sint in die hant genomen.
jener haltet dort, dirre hie:
zuo sâhen ene unde die.
zwischen den heren ûf daz velt
was ûf geslagen ein rîch gezelt,
dar under die vrowen sâzen,
vor den si die tjoste mâzen.
ouch hoert die âventiure lesen:
die kurzen waern gern lanc gewesen,
daz si die tjoste wol gesehen
diu von in bêden sol geschehen.
die hôhen muotes rîchen
von stat triben gelîche
ietweder sîn kastelân
als er sich aller beste versan.
man nam ir bêdenthalben war:
man sach ir schenkel vliegen dar
den orsen neben den sîten,
nâch prîse schône rîten.
dâ wart mit poinder wol geriten,
vaelieren bêdenthalp vermiten.
bêdiu ors nie gewancten.
gelîch die sper si sancten:
ietweder durch des andern schilt
sîn sper ze trunzûnen zilt,
als ich mich rehte verwaene:
man sach der schilde spaene
gegen den luften vliegen.
diu ors sich muosten biegen.
si wârn sô sêre anander komen
daz in daz sitzen wart benomen:
ietweders kastelân
moht von den stichen niht gestân.
ouch muosens bêde komen nider:
daz müet si bêde sêre sider.
die riemen ûz den schilden
mit bresten sich ûf zilden,
ir helme verre von in vlugen,
die ringe sich in ir verch bugen.
ez enwart nie herter tjost getân:
dâ lac ors unde man.
ir wâpenröcke sich zarten
dâ si sich in bewarten:
daz bluot in sunder lougen
brast ûz bêden ougen.
si lâgen sam si waeren tôt:
des gie in von schulden rôt.
tôt wâren ouch diu kastelân.
doch berihte sich der bôlân
ûf ê der von berne.
nu sult ir hoeren gerne
alrêrst ein hertez strîten.
ouch was in den zîten
der vogt von berne ûf komen:
dô wart mit handen genomen
zwei swert lieht unde guot.
si heten grimmigen muot:
si sluogen unerbarmec dar.
nu merket rehte vür wâr
disen hazlîchen strît,
wederhalp ez nu gelît.
daz mugt ir gerne vernemen:
sô mac iu daz maere wol gezemen.
ir helme lieht unde guot
die edelen helden hôchgemuot
heten dô ûf gebunden:
howen si begunden.
bêdiu brunne unde schilt
daz allez wart enzwei gezilt.
si sluogen daz ez tunte,
ob in der luft sich enzunte
und ouch daz diu erde hal.
von ir slegen was ein schal,
dâ von berc und tal klanc.
nâch ieslîchem slage spranc
ûz ganzem lîbe daz bluot.
und waern die brunne niht sô guot
an ir lîbe gewesen,
sô waeren bêde niht genesen.
der minne solt si kouften tiwer:
ûz ir helmen daz wilde viwer
von den slegen vuor entwer.
von zwein recken wart niemer
ein sô herter strît gestriten.
ir ringe wurden sêre versniten
von ir swertes ecken.
si begunden diu gebot lecken
mit slegen dar âne zal:
man hôrt den grimmigen schal
vil nâch wol einer mîle lanc.
vil manec viwers vanke spranc
ûz helmen und ûz brunne:
vil kleine was ir wunne.
von ir swungen sûste ein wint,
er waer der sinne gewesen ein kint
der durch scheiden drunder waere gegân
dâ der strît wart getân.
wol unz ûf vruoimbizzît
werte zwischen in der strît.
von ir vüezen wart ez blôz:
dâ ê daz gras was vil grôz,
daz lac sam ez waere erjeten.
sô swindez pfat wart nie getreten
von zwein dietdegnen:
sus vâhten die bewegnen.
vil sêre müete si der sweiz:
des gie nôt, wan in was heiz.
...
vür der küneginne gezelt
wâren si mit strîte komen.
manec wanc wart dâ genomen
under schildes rande.
an in beiden man bekande
vil manlîchez ellen,
des ich niht mac erzellen.
man sach dâ michel schouwen
und ouch wunschen von den vrouwen
heiles vunt in beiden.
si wâren ungescheiden.
dô nâhent ez gegn mittem tage.
nu merket rehte waz ich sage:
müede was ir bêder lîp.
niwan daz si dâhten an diu wîp,
si waeren bêdesamt gelegen
von müede und ouch von herten slegen.
dô sach der starke bôlân
dem vogt von berne daz wol an,
daz im diu kraft abe gie:
er lie in geruowen nie
( er begunde in vaste trîben),
an deheiner stat belîben.
her dietrîch wîchen began
vaste vor dem bôlân:
daz was den hiunen leide.
er treip in über die heide
durch des künec etzeln her.
des starken dietrîches wer
wart unmâzlîchen kranc:
vast im der bôlân zuo spranc.
...
vil manegen bitterlîchen slac
man sach dâ manegen etzeln man
vil sêre weinende stân
umbe den vogt von berne.
nu sult ir hoeren gerne:
her dietrîch was nu komen,
dâ daz her nâch ende hete genomen.
im hete der bôlân von der hant
gar gehowen sînen rant
und in selben nâch überstriten:
dô kom ouch wolfhart geriten.
den herren er in noeten sach:
er rief vil lûte unde sprach
< owê der herzen swaere!
wie nu, her bernaere?
war ist iur starkiu kraft hin komen?
wirt iu diu were hiute benomen
daz ir verlieset den sic,
daz ist der leidiste blic
der mir ie an iu geschach:
ouch gêt iu diu hoene immer nâch.
gedenket an die widervart,
stêt vaste als ein stanthart.
werft den schilt ûf daz lant,
nemt daz swert in bêde hant.
gedenket, edel dietrîch,
daz erbelôs wirt roemischrîch.
wert ir sigelôs, künec hêr,
so genennet man iuch nimmer mêr
dietrîchen von berne:
dâ von wert ir iuch gerne.
...
swie ir iu an gesigen lât,
sô sî wir endeclîchen tôt.
nu überheft uns herzenlîcher nôt:
gedenket an des lewen kraft,
wier sich wert, sô er ist nôthaft:
al daz selbe tuot ouch ir.
wert iuch, maerer helt zier,
und trîbet in her widere.>
daz manen half in sidere,
den starken dieterîchen:
daz swert vil manlîchen
er ze bêden handen nam.
dô sluoc er ûf den bôlân
die starken slege âne zal:
er treip in wider über daz wal.
daz selbe geverte wider dan
wîchende gie der bôlân.
er treip in ûf den rinc wider
bêdiu ûf unde nider
zwischen den heren her unt dar.
ir gesâht nie keinen man sô gar
verzagen in keines strîtes vart.
hurtâ, wie dâ gevohten wart
vor der küneginne gezelt!
von slegen wart ir beider gelt
alsô grimmeclîchen getân:
der sweiz in durch die ringe ran.
doch ze jungest und ze leste
von berne der nôtveste
den bôlân trîben began
vaste durch der riuzen her dan.
...
...
des heres unz an daz ende.
diu rede ist unwende.
er was im erbolgen genuoc,
anderthalben ern her wider sluoc
durch daz her ein ander gazzen.
er begunde in vür vazzen
mit slegen alsô sêre
daz dem bôlân hêre
in sînen tagen nie sô wê geschach:
wider den bernaere er des jach.
sus treip er in wider dan
ab hin ûf jenen plân
dâ si zesamne wâren komen:
dâ gwinnet einer schaden, der ander vromen.
der strît dô vaste gie entwer
zwischen in hin unde her:
ez was ouch ietweders schilt
mit slegen gar hin gezilt.
die spangen obe den helmen lieht
die beliben von den slegen nieht.
man sach si vaste enstete stân.
daz viwer gremlîchen bran
ûz helmen und ûz swerten.
scheidens si niht gerten.
nu was ez ûf den âbent komen.
ir dweder hete den sic genomen
an dem andern dannoch.
her dietrîch gedâhte doch
< jâ, herre, wie lanc sol ditze sîn?
ez muoz iezuo daz leben mîn...>