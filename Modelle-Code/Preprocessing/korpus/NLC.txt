i von den nibelungen.
uns ist in alten maeren wunders vil geseit
von heleden lobebaeren, von grôzer arebeit:
von freude und hôchgezîten, von weinen unde klagen,
von küener recken strîten muget ir nu wunder hoeren sagen.
ez wuohs in buregonden ein vil edel magedîn,
daz in allen landen niht schoeners mohte sîn,
kriemhilt geheizen: diu wart ein schoene wip.
darumbe muosen degene vil verliesen den lîp.
ir pflâgen drî künege edel unde rîch,
gunther unde gêrnôt, die recken lobelîch,
und gîselher der junge, ein waetlîcher degen.
diu frouwe was ir swester: die helde hêtens in ir pflegen.
ein rîchiu küneginne frou uote ir muoter hiez:
ir vater der hiez dancrât, der in diu erbe liez
sît nâch sîme lebene, ein ellens rîcher man,
der ouch in sîner jugende grôzer êren vil gewan.
die herren wâren milte, von arde hôh erborn,
mit kraft unmâzen küene, die recken ûzerkorn.
dâ zen burgonden sô was ir lant genant.
si frumten starkiu wunder sît in etzelen lant.
ze wormze bî dem rîne si wonten mit ir kraft.
in dienten von ir landen vil stolziu ritterschaft
mit lobelîchen êren unz an ir endes zît.
si sturben jaemerlîche sît von zweier frouwen nît.
die drî künege wâren, als ich gesaget hân,
von vil hôhem ellen: in wâren undertân
ouch die besten recken, von den man hât gesaget,
starc und vil küene, in scharpfen strîten unverzaget.
daz was von tronege hagene und ouch der bruoder sîn,
dancwart der snelle, von mezzen ortwîn,
die zwêne marcgrâven gêre und eckewart,
volkêr von alzeye, mit ganzem ellen wol bewart.
rûmolt der kuchenmeister, ein ûzerwelter degen,
sindolt unde hûnolt: dise herren muosen pflegen
des hoves und der êren, der drîer künege man.
si heten noch manegen recken, des ich genennen nienen kan.
dancwart der was marschalc: dô was der neve sîn
truhsaeze des küneges, von mezzen ortwîn:
sindolt der was schenke, ein waetlîcher degen:
hûnolt was kameraere. si kunden hôher êren pflegen.
von des hoves êre und von ir wîten kraft,
von ir vil hôhen werdekeit und von ir ritterschaft,
der die herren pflâgen mit freuden al ir leben,
des enkunde iu ze wâre niemen gar ein ende geben.
in disen hôhen êren troumte kriemhilde,
wie si züge einen valken starc schoen und wilde,
den ir zwêne arn erkrummen; daz si daz muoste sehen,
ir enkünde in dirre werlde leider nimmer geschehen.
den troum si dô sagete ir muoter uoten.
sine kunden niht beschaiden baz der guoten:
< der valke, den du ziuhest, daz ist ein edel man:
in welle got behüeten, du muost in schiere vloren hân.>
< waz saget ir mir von manne, vil liebiu muoter mîn?
âne recken minne sô wil ich immer sîn.
sus schoen ich wil belîben unz an mînen tôt,
daz ich von recken minne sol gewinnen nimmer nôt.>
< nune versprich ez niht ze sêre,> sprach ir muoter dô
< soltu immer herzenlîche zer werlde werden vrô,
daz kumt von mannes minne du wirst ein schoene wîp,
ob dir got gefüeget eins rehte guoten ritters lîp.>
< die rede lât belîben, vil liebiu frouwe mîn.
ez ist an manegen wîben vil dicke worden schîn,
wie liebe mit leide ze jungest lônen kan:
ich sol si mîden beide, sône kan mir nimmer missegân.>
kriemhilt in ir muote sich minne gar bewac.
sît lebete diu vil guote vil manegen lieben tac,
daz sine wesse niemen, den minnen wolde ir lîp.
sît wart si mit êren eines vil werden recken wîp.
der was der selbe valke, den si in ir troume sach,
den ir beschiet ir muoter. wie sêre si daz rach
an ir naehsten mâgen, die in sluogen sint!
durch sîn eines sterben starp vil manic muoter kint. ii âventiure von sîvride, wie der erzogen wart.
dô wuohs in niderlanden eins edeln küniges kint
des vater der hiez sigemunt, sîn muoter sigelint
in einer rîchen bürge wîten wol bekant,
nidene bî dem rîne: diu was ze santen genant.
sîfrit was geheizen der snelle degen guot.
er versuochte vil der rîche durch ellenthaften muot;
durch sînes lîbes sterke suochter fremidiu lant.
hey, waz er sneller degene sît ze buregonden vant!
ê daz der degen küene vol wüehse ze man,
dô het er solhiu wunder mit sîner hant getân,
dâ von man immer mêre mac singen unde sagen,
des wir in disen stunden müezen vil von im gedagen.
in sînen besten zîten, bî sînen jungen tagen,
man mohte michel wunder von sîfriden sagen,
waz êren an im wüehse, unt wie schoene was sîn lîp.
des hêten in ze minne diu vil waetlîchen wîp.
man zôh in mit dem vlîze, als im daz wol gezam.
von sîn selbes tugenden waz zuht er an sich nam!
des wurden sît gezieret sînes vaters lant,
daz man in zallen dingen sô rehte hêrlîchen vant.
vil selten âne huote man rîten lie daz kint;
in hiez mir waete zieren sîn muoter sigelint;
sîn pflâgen ouch die wîsen, den êre was bekant:
des moht er wol gewinnen beidiu liut unde lant.
nu was er in der sterke, daz er wol wâfen truoc:
swes er dâ zuo bedorfte, des lag an im genuoc.
dô begunder sinnen werben schoeniu wîp,
die trûten wol mit êren den sînen waetlîchen lîp.
dô hiez sîn vater sigemunt kunden sînen man,
er wolde hôchgezîte mit lieben friunden hân.
diu maere man dô fuorte in vremeder künige lant.
den gesten unt den kunden gap man ros unt ouch gewant.
swâ man vant deheinen, der ritter solde sîn
von art der sînen mâge, diu edeln kindelîn
diu ladet man zuo dem lande durch die hôchgezît:
mit samt dem jungen künige swert genâmen si sît.
von der hôchgezîte man möhte wunder sagen.
sigemunt und sigelint die kunden wol bejagen
mit guote michel êre: des teilte vil ir hant.
des sah man vil der fremden zuo zin rîten in daz lant.
vier hundert swertdegene die solden tragen kleit
mit dem jungen künege. vil manic schoeniu meit
mit werke was unmüezec, wande si in wâren holt.
vil der edeln steine die frouwen leiten in daz golt,
die si mit porten wolden würken ûf ir wât
den stolzen swertdegenen; des enwas niht rât.
der wirt der hiez dô sidelen vil manigem küenen man,
zeinen sunewenden, da er die hôchzît wolde hân.
dô gie zeinem münster vil manic rîcher kneht
und vil der edeln ritter. die wîsen hêten reht,
daz si den tumben dienten, als in was ê getân.
si hêten kurzwîle und ouch vil maniger vröuden wân.
got man zen êren eine messe sanc.
dô wart von den liuten vil michel der gedranc,
dâ si ze ritter wurden nâch ritterlîcher ê
mit alsô grôzen êren, daz waetlîch immer mê ergê.
si liefen dâ si funden gesatelt manic marc.
in hove sigemundes der buhurt wart sô starc,
daz man erdiezen hôrte palas unde sal:
die hôchgemuoten degene heten vroelîchen schal.
von wîsen und von tumben man hôrte manegen stôz,
daz der schefte brechen gein dem lufte dôz:
trunzûne sach man vliegen für den palas dan.
dâ sâhen kurzewîle beidu wîp und ouch die man.
der künec bat iz lâzen: dô zôch man dan diu marc.
man sach ouch dâ zebrochen vil manige buckel starc,
vil der edeln steine gevellet ûf daz gras
ab liehten schildes spangen; von hurten daz geschehen was.
dô giengens wirtes geste dâ man in sitzen riet.
vil der edeln spîse si von der müede schiet
und wîn der aller beste, den man mit vollen truoc:
den vremden und den kunden bôt man êren dâ genuoc.
solcher kurzewîle si pflâgen al den tac.
vil der varnder diete ruowe sich bewac:
si dienten nâch der gâbe, die man da rîche vant.
des wart mit lobe gezieret allez sigemundes lant.
der herre hiez dô lîhen sînen sun den jungen man
lant unde pürge, als er ê het getân.
den sînen swertgenôzen gab dô vil sîn hant:
dô liebt in dô diu reise, daz si kômen in daz lant.
diu hôchgezît dô werte unz an den sibenden tac.
sigelint diu rîche nâch alten siten pflac
durch ir kindes liebe geben rôtez golt:
si kundez wol gedienen, daz si ir sune wâren holt.
lützel deheinen varnden armen man dâ vant:
ros unde kleider daz stoup in von der hant,
sam si ze lebene heten mêr deheinen tac.
ich waene ie ingesinde sô grôzer milte gepflac.
mit lobelîchen êren schiet sich diu hôchgezît.
von des landes herren hôrt man wol sît,
daz si den jungen wolden zeime vogete hân:
des enwolde in dô niht volgen sîfrit der waetlîche man.
sît daz noch beide lebten, sigemunt und sigelint,
niht wolde tragen krône noch ir liebez kint:
doch wolder wesen herre für allen den gewalt,
des in den landen vorhte der degen küene unde balt.
in dorfte niemen schelten: sît dô er wâfen genam.
jâ geruowete vil selten der recke lobesame
suochte niwan strîten. sîn ellenthaftiu hant
tet in zallen zîten in vremeden rîchen wol bekant. iii âventiure wie sîvrit ze wormze kom.
den herren muoten selten deheiniu herzenleit.
er hôrte sagen maere, wie ein schoeniu meit
in burgonden waere, ze wunsche wolgetân:
dâ von er sît vil arebeit und ouch freuden gewan.
diu ir unmâzen schoene was vil wîten kunt,
und ir vil hôch gemüete zuo derselben stunt
an der juncfrouwen sô manic helt ervant:
ez ladete vil der geste in daz guntheres lant.
swaz man nâch ir minne der werbenden sach,
kriemhilt in ir sinne ir selber nie verjach,
daz si deheinen wolde zeime trûte hân.
er was ir noch vil vremde, dem si wart sider undertân.
dô gedâht ûf hôhe minne daz sigelinde kint.
ez was ir aller werben wider in ein wint.
er mohte wol verdienen schoener frouwen lîp.
sît wart diu edel kriemhilt des starken sîfrides wîp.
im rieten sîne mâge unt genuoge sîne man,
sît daz er ûf minne vlîzen sich began,
daz er eine naeme, diu im möhte zemen.
dô sprach der herre sîfrit:< so wil ich kriemhilde nemen,
die edeln juncfrouwen ûz burgonden lant,
durch ir vil grôzen schoene. von sage ist mir bekant,
nie keiser wart sô rîche, der wolde haben wîp,
im enzaeme wol ze minnen der jungen küniginne lîp.>
disiu selben maere vernam dô sigemunt.
ez reite sîn gesinde; dâ von wart im kunt
der wille sînes kindes was im grimme leit,
daz er werben wolde die vil hêrlîchen meit.
ez gefriesch ouch sigelint, des edeln küniges wîp.
si hête grôze sorge umbe ir kindes lîp:
den vorhte si verliesen von guntheres man.
den gewerp man dô dem degene sêre leiden began.
dô sprach der starke sîvrit< vil lieber vater mîn,
âne edeler frouwen minne wolde ich immer sîn,
ich enwürbe dar mîn herze vil grôze liebe hat.
swaz ieman reden kunde, des ist deheiner slahte rât.>
< sît du niht wil erwinden,> sprach der künec dô
< sô bin ich dînes willen inneclîchen vrô,
und wil dirz helfen füegen, sô ich beste kan.
doch hât der künic gunther vil manegen übermüeten man.
obez ander niemen waere wan hagene der degen,
der kan mir übermüete der hôchverte pflegen,
daz ich vil sêre fürhte, deiz und werde leit.
jâ ist mir solher maere dicke vil von in geseit.>
< waz mag uns daz gewerren?> sprach dô sîfrit.
< swaz ich friwentlîche niht ab in erbit,
daz mac doch mit ellen erwerben wol mîn hant.
ich trouw im an ertwingen bêdiu liut unde lant.>
dô sprach der fürste sigemunt:< dîn rede diu ist mir leit.
wan würden disiu maere ze rîne geseit,
dune dorftes nimmer gerîten in daz lant:
gunther unde gêrnôt sint mir lange wol bekant.
mit gewalte niemen erwerben mac diu meit,>
so sprach der künic sigemunt< daz ist mir wol geseit.
wellen aber wir mit recken rîten in daz lant,
unsern besten friwenden sol diu reise sîn bekant.>
< des enist mir niht ze muote,> sprach dô sîfrit,
< daz mir suln recken ze rîne volgen mit
durch deheine hervart( daz waere mir leit),
dâ mit ich solde ertwingen die vil hêrlîchen meit.
si mac sus wol erwerben dâ mîn eines hant.
ich wil mit zwelf gesellen in guntheres lant;
dar sult ir mir helfen, vater sigemunt.>
dô gap man sînen degenen ze kleiden grâ unde punt.
dô vernam ouch disiu maere sîn muoter sigelint.
si begunde trûren umbe ir liebez kint:
jâ vorhte si vil sêre die guntheres man.
diu edele küniginne darumbe weinen began.
dô kom der herre sîvrit dâ er die frouwen sach.
wider sîne muoter güetlîch er sprach:
< irn sult niht weinen durch den willen mîn.
jâ wil ich âne sorge vor allen wîganden sîn.
nu helfet mir der reise in burgonden lant,
daz ich und mîne recken haben solch gewant,
daz sô stolze degene mit êren mügen tragen.
des wil ich genâde iu mit triwen immer sagen.>
< sît du niht wil erwinden,> sprach dô sigelint
< sô hilf ich dir der reise, mîn einigez kint,
mit der besten waete, die ritter ie getruoc,
dir unt den dînen degenen: ir sult ir füeren genuoc.>
des neic ir mit zühten der vil küene man.
er sprach:< ich wil zer verte niemen mêre hân
niwan zwelf gesellen: den sol man prüefen wât.
ich wil versuochen gerne, wie ez umbe kriemhilde stât.>
dô sâzen schoene frouwen naht unde tac:
lützel deheiner muoze ir deheiniu pflac,
unze si geworhten die sîfrides wât.
er wolde sîner verte hân deheiner slahte rât.
sîn vater hiez im zieren sîn ritterlîch gewant,
dâmit er varn wolde in burgonden lant,
die ir vil liehten brünne die wurden ouch bereit,
und ir vil guoten helme, ir schilde schoen unde breit.
dô nâhet in ir reise zen burgonden dan.
si hêten umbe in sorge, wiez im solde ergân,
ob si immer wider solden komen in daz lant.
dô soumete man den degenen von dannen wâfen und gewant.
ir ros diu wâren schoene, ir gereite goldes rôt:
lebte iemen übermüeter, des enwas niht nôt,
denne waere sîvrit und die sîne man.
wie schône er urloubes gerte zen burgonden dan!
in werte trûreclîche der künec und ouch sîn wîp.
er trôste minneclîchen dô ir beider lîp.
er sprach< ir sult niht weinen durch den willen min:
immer âne sorge muget ir wol mînes lîbes sîn.>
ez was leit den recken, ez weint ouch manic meit.
ich waen, in hête rehte ir herze daz geseit,
daz in sô vil ir friwende dâ von gelaege tôt.
von schulden si dô klageten: des gie in endelîche nôt.
an dem sehsten morgen ze wormze ûf den sant
riten die vil küenen. allez ir gewant
was von rôtem golde, ir gereite wol getân:
ir ros giengen ebene, des herren sîfrides man.
ir schilde wâren niuwe, starc unde breit,
unde lieht ir helme, dô ze hove reit
sîvrit der vil küene in guntheres lant.
man gesach an heleden nie sô hêrlîch gewant.
diu ort der swerte giengen nider ûf die sporn.
ez fuorten scharpfe gêre die ritter ûz erkorn:
sîvrit der fuort ir einen wol zweier spannen breit,
der ze sînen ecken harte vreislîchen sneit.
die goldes rôten zeume fuortens an der hant,
von sîden fürgebüege. sus kômens in daz lant.
daz volc si allenthalben kapfen an began:
dô liefen in engegene des künic guntheres man.
die hôchgemuoten recken, ritter unde kneht,
die sprungen in begegene - daz was michel reht -
unt enpfiengen dise geste in ir herren lant;
sie nâmen in die moere unt ir schilde von der hant.
diu ros si wolden dannen ziehen an ir gemach:
sîfrit der starke zuo den helden sprach
< lât uns noch die moere eine wîle stân.
wir wellen schiere hinnen; des ich guoten willen hân.
man sol ouch unser schilde ninder von uns tragen.
wâ ich den künic vinde, kan mir daz iemen sagen,
gunthern den rîchen ûz burgonden lant?>
dô sagetez im ir einer, dem iz rehte was bekant:
< welt ir den künec vinden, daz mac vil wol geschehen.
ûf jenem sal wîten hân ich in gesehen
bî den sînen degenen. welt ir zuo zim gân,
ir muget dâ vor im vinden manigen ûz erwelten man.>
dô wâren ouch dem künige diu maere nu geseit,
daz ûf sînem hofe waeren ritter vil gemeit,
die fuorten liehte brünne und hêrlîch gewant;
si enkande niemen in der burgonden lant.
den wirt des hête wunder, von wanne koemen dar
die hêrlîchen recken in waete lieht gevar
und mit sô schoenen schilden, niuwe unde breit.
daz im daz niemen sagete, daz was im groezlîche leit.
des antwurte ein recke, der hiez ortwîn,
starc unde küene mohter wol sîn:
< sît wir ir niht erkennen, sô sult ir heizen gân
nâch mîme ôheim hagene: den sul wir si sehen lân.
dem sint kunt diu rîche und ouch diu fremden lant.
mager si benennen, daz tuo er uns bekant.>
in heiz der künic bringen: mit den sînen man
sach man in zühteclîche ze hove für den künic gân.
waz sîn der künic wolde, des vrâgete hagene.
< ez sint in mîme hûse vremde degene,
die niemen hie bekennet; ob ir si ê gesehen
habt in vremden landen, des sult ir, hagene, mir verjehen.>
< daz tuon ich sicherlîchen.> zeinem venster er dô gie,
sîn ouge er dô wenken zuo den gesten lie.
wol behagete im ir geverte und ouch ir gewant
si wâren im vil vremde in der burgonden lant.
er sprach, von swannen füeren die recken an den rîn,
ez möhten selbe fürsten oder fürsten boten sîn.
< ir ros diu sint so schoene, ir kleider harte guot:
swannen si joch rîten, si sint vil hôhe gemuot.>
alsô sprach dô hagene< als ich mich kan verstân,
swie ich sîfriden noch nie gesehen hân,
sô wil ich wol getrouwen, swie ez sich gefüeget hât,
sô ist ez der recke, der dort sô hêrlîchen stât.
er bringet niuwe maere her in ditze lant.
die küenen nibelunge sluoc des heldes hant,
schilbunc unde nibelunc, diu rîchen küniges kint:
er frumte starkiu wunder mit sîner grôzen krefte sint.
dâ der helt aleine ân alle helfe reit,
er vant vor einem berge - daz ist mir wol geseit -
bî nibelunges horde vil manigen küenen man:
die wâren im ê fremde, unz er ir künde dâ gewan.
hort der nibelunges der was gar getragen
ûz einem holn berge. nû hoeret wunder sagen,
wie in teilen wolden der nibelunge man.
daz sach der degen sîfrit; den helt es wundern began.
er kom zuo zin sô nâhen, daz er die recken sach
unt ouch in die degene. ir einer drunder sprach
« hie kumt der starke sîfrit, der helt von niderlant. »
vil seltsaeniu maere er an den nibelungen vant.
den recken wol enpfiengen schilbunc und nibelunc:
mit gemeinem râte die edeln fürsten junc
den schaz in bâten teilen den vil küenen man,
und bâtens in sô lange, unz er inz loben began
er sach sô vil gesteines, als wir hoeren sagen,
hundert kanzwägene ez möhten niht getragen;
noch mê des rôten goldes von nibelunge lant.
daz solde in allez teilen des küenen sîfrides hant.
dô gâben im ze miete daz nibelunges swert.
sie wurden mit dem dienste vil übele gewert,
den in dâ leisten solde der vil küene man.
ern kundes niht verenden: dô wart der helt von in bestân.
den schatz er ungeteilet belîben muose lân.
dô begunden mit im strîten der zweier künige man.
mit ir vater swerte, daz palmunc was genant,
erstreit ab in der küene den hort unt nibelunge lant.
si hêten dâ ir friunde zwelf küene man,
die starc als risen wâren. waz kundez si vervân?
die sluoc sît mit zorne diu sîfrides hant,
und recken sibenhundert dwanger von nibelunge lant.
dar zuo die rîchen künige die sluoger beide tôt.
er kom von albrîche sît in grôze nôt;
der wânde sîne herren rechen dâ zehant,
unz er die grôzen sterke sît an sîfride vant.
dône kunde im gestrîten daz starke getwerc.
alsam die lewen wilde sie liefen an den berc,
dâ er die tarnkappen albrîchen ane gewan.
dô wart des hordes herre sîfrit der vil küene man.
die dâ getorsten strîten, die lâgen alle erslagen.
den schatz hiez er dô balde füeren unde tragen
dâ in ê dâ nâmen die nibelunges man:
albrîch der vil starke dô die kameren gewan.
er muos im swern eide, er dient im sô sîn kneht:
aller hande dienste was er im gereht.>
sô sprach von tronege hagene:< daz hât er getân:
alsô grôzer krefte nimêre recke gewan.
noch weiz ich an im mêre, daz mir ist bekant.
einen lintrachen sluoc des heledes hant.
dô badet er in dem bluote: des ist der helt gemeit
von alsô fester hiute, daz in nie wâfen sît versneit.
nu suln wir den recken enpfâhen deste baz,
daz wir iht verdienen den sînen starken haz.
sîn lîp der ist sô küene, man sol in holden hân:
er hât mit sînen ellen sô mänegiu wunder getân.>
dô sprach der künic rîche< du maht wol haben wâr.
nu sich, wie degenlîche er stêt gein strîtes vâr,
er und die sîne degene, der wunderküene man.
wir suln im begegene hin nider zuo dem recken gân.>
< daz mugt ir,> sprach dô hagene< wol mit êren tuon
er ist von hôhem künne, eines rîchen küniges sun.
er stêt in der gebaere, mich dunket, wizze krist,
ez ensîn niht kleiniu maere, darumbe er her gerîten ist.>
dô sprach der wirt des landes< nû sî uns willekomen.
er ist edel unde küene, daz hân ich wol vernomen;
des sol ouch er geniezen in burgonden lant.>
dô gie der künic gunther dâ er sîfriden vant.
der wirt unt sîne recken enpfiengen sô den gast,
daz in an ir zühten wênic iht gebrast.
des begunde in nîgen der vil küene man.
man sah in zühteclîche mit den sînen recken stân.
< mich wundert dirre maere,> sprach der wirt zehant
< von wanne ir, edel sîfrit, sît komen in daz lant,
oder was ir werbet zu wormez an den rîn.>
dô sprach der gast zem künige:< daz sol iuch unverdaget sîn.
mir wart gesaget maere in mînes vaters lant,
daz hie bî iu waeren - daz hêt ich gern erkant -
die küenesten recken - des hân ich vil vernomen -,
die ie künic gewünne: darumbe bin ich her bekomen.
ouch hôrt ich iu selben der degenheite jehen,
daz man künec deheinen küener habe gesehen;
des giht iu vil der liute über elliu disiu lant.
nune wil ich niht erwinden, unz ez mir werde bekant.
ich bin ouch ein recke und solde krône tragen.
ich wil daz gerne füegen, daz si von mir sagen,
daz ich habe von rehte liute unde lant.
darumbe sol mîn êre unt mîn houbet wesen pfant.
nu ir sît sô küene, als mir ist geseit,
jane ruoche ich, ist ez iemen liep oder leit:
ich wil an iu ertwingen swaz ir mugt hân.
lant unde bürge, daz sol mir wesen undertân.>
den künic hête wunder und sîne man alsam,
umbe disiu maere, diu er hie vernam,
daz er des hête willen, er naeme im sîniu lant.
daz hôrten sîne degene: dô wart in zürnen bekant.
< wie hête ich das verdienet,> sprach gunther der degen
< des mîn vater lange mit êren hât gepflegen,
daz wir daz solden vliesen von iemannes kraft?
wir liezen übel schînen, daz ouch wir pflegen ritterschaft.>
< ich enwil es niht erwinden,> sprach aber der küene man.
< ez enmüge von dînem ellen dîn lant den vride hân,
ich wils alles walten: und ouch diu erbe mîn,
erwirbestuz mit ellen, diu suln von rehte wesen dîn.
dîn lant und ouch daz mîne suln gelîche ligen:
sweder unser einer am andern mac gesigen,
dem sol ez allez dienen, die liute und ouch diu lant.>
dâ wider redet aleine der herre gêrnôt zehant.
< wir hân des niht gedingen,> sprach dô gêrnôt
< daz wir iht landes irtwingen, daz iemen drumbe tôt
gelige vor recken handen. wir haben rîchiu lant:
diu dienent uns von rehte, ze nieman sint si baz bewant.>
in vil grimmen muote dâ stuonden die friunde sîn.
dô was ouch dar under der herre ortwîn:
der sprach< disiu suone ist mir von herzen leit;
iu hât der starke sîfrit unverdienet widerseit.
ob ir und iwer brüeder hêtet niht die wer,
und ob er danne fuorte ein michel küneges her,
ich troute wol erstrîten, daz der küene man
die grôzen übermüete von wâren schulden müese lân.>
daz zurnde harte sêre der helt von niderlant:
< sich ensol niht vermezzen wider mich dîn hant.
ich bin ein künic rîche, sô bistu küniges man:
ja enzimt dir niht mit strîte deheinen mînen genôz bestân.>
nâch swerten rief dô sêre von mezzen ortwîn:
er mohte hagenen swestersun von tronege vil wol sîn.
daz der so lange dagete, daz was dem künege leit.
dô understuondez gêrnôt, der ritter küene und gemeit.
er sprach ze ortwîne< lât iwer zürnen stân.
uns enhât der herre sîfrit solhes niht getân:
wir mugen ez noch wol scheiden mit zühten, dêst mîn rât,
unt haben in ze friunde: daz uns lobelîcher stât.>
des antwurte hagene< uns mac wol wesen leit,
allen iuwern degenen, daz er ie gereit
durch strîten her ze rîne. er soldez haben lân:
im hêten mîne herren solher leide niht getân.>
dô sprach aber sîfrit, der kreftige man:
< müet iuch daz, her hagene, daz ich gesprochen hân,
sô sol ich lâzen kiesen, daz die hende mîn
wellent vil gewaldec hie zen burgonden sîn.>
< daz sol ich eine wenden> sprach dô gêrnôt.
allen sînen degenen reden er verbôt
iht mit übermüete des im waere leit.
dô gedâht ouch sîfrit an die vil hêrlîchen meit.
< wie zaeme uns mit iu strîten?> sprach aber gêrnôt.
< swaz helde nu dar under müesen ligen tôt,
wir hetens lützel êre, ob wir ez wolden tuon.>
des antwurte sîfrit, des künic sigemundes sun:
< warumbe bîtet hagene und ouch ortwîn,
daz er niht gâhet strîten mit den friunden sîn,
der er alsô manegen hie ze lande hât?>
si muosin rede vermîden: daz was gêrnôtes rat.
< ir sult uns wesen willekomen,> sprach gîselher daz kint
< unt iuwer hergesellen, die hie mit iu sint.
wir suln iu gerne dienen, ich und die mâge mîn.>
dô hiez man den gesten schenken guntheres wîn.
dô sprach der wirt des landes< allez daz wir hân,
geruochet irs nâch êren, daz sî iu undertân,
und sî mit iu geteilet, lîp unde guot.>
dô wart der herre sîfrit ein lützel senfter gemuot.
dô hiez man in behalten allez ir gewant.
man gab in herberge, die besten die man vant,
sîvrides knappen: man schuof in guot gemach.
den gast man sît vil gerne dâ zen buregonden sach.
man bôt im michel êre dar nâch ze manigen tagen,
tûsint stunden mêre danne ich iu kunde gesagen.
daz hête verscholt sin ellen. ir sult wol wizzen daz,
in sach vil lützil iemen, der im waere gehaz.
sich vlizzen kurzewîle die künige und ouch ir man:
sô was er ie der beste, swes man dâ began;
des kunde im volgen niemen, sô michel was sîn kraft,
sô si den stein wurfen oder schuzzen den schaft.
swâ sô vor den frouwen durch ir höfscheit
kurzewîle pflâgen die ritter vil gemeit,
dâ sach man ie vil gerne den helt ûz niderlant.
er hêt ûf hôhe minne sîne sinne gewant.
ze hofe die schoenen frouwen vrâgeten maere,
wer der stolze vremde recke waere:
< sîn lîp der ist sô schoene, vil rîche sîn gewant.>
dô sprâchen ir genuoge:< ez ist der künic von niderlant.>
swes iemen dâ begunde, des was sîn lîp bereit.
er truoc in sînem muote ein minneclîche meit,
und ouch in ein diu frouwe, die er noch niene gesach,
diu im in heinlîche vil dicke güetlîche sprach.
swenne ûfem hove wolden spilen dâ diu kint,
ritter unde knappen, daz sach vil dicke sint
kriemhilt durch diu venster, diu küniginne hêr.
deheiner kurzewîle bedorftes in diu küniginne mêr.
und wesser, daz in saehe die er in herzen truoc,
dâ het er kurzewîle immer ane genuoc.
solt ouch er si schouwen, ir sult gelouben daz,
daz im in dirre werlde kunde nimmer werden baz.
swenner bî den recken ûf dem hofe stuont,
alsô noch die liute durch kurzewîle tuont,
sô stuont sô minneclîche daz sigelinde kint,
daz in durch herzenliebe trûte manic frouwe sint.
er dâht ouch manige zîte< wie sol daz geschehen,
daz ich die maget edele mit ougen müge gesehen,
die ich von herzen minne und lange hân getân?
diu ist mir vil vremde: des muoz ich dicke trûric stân.>
swenne die künige rîche riten in ir lant,
sô muosen ie die recken mit in al zehant.
dâ mit reit ouch sîfrit: daz was den frouwen leit.
er hêt durch hôhe minne dicke michel arebeit.
sus wonter bî den herren - daz ist al wâr -
in guntheres lande volleclîch ein jâr,
daz er die minneclîchen die zîte niene gesach,
von der im sît vil liebe unt ouch vil leide geschach. iv âventiure wie sîvrit mit den sahsen streit.
dô kômen vremdiu maere in guntheres lant
von boten, die im verre wâren dar gesant
von unkunden recken, die in truogen haz.
dô si die rede vernâmen, leit was in inneclîche daz.
die wil ich iu nennen. ez was liudegêr
ûzer sahsen lande, ein rîcher fürste hêr,
und ouch von tenemarke der künic liudegast,
an dem sînen vriunden ganzer helfe nie gebrast.
ir boten komen wâren in buregonden lant,
die ir widerwinnen heten dar gesant.
dô vrâgte man der maere die unkunden man.
dô brâht man si balde ze hove für den künic stân.
dô sprach der künic gunther:< nu sît willekomen.
wer iuch her habe gesendet, des enhân ich niht vernomen:
daz sult ir lâzen hoeren,> sprach der ritter guot.
dô vorhten si vil sêre den grimmen guntheres muot.
< welt ir uns, künic, erlouben, daz wir iu maere sagen,
diu wir iu dâ bringen, sône suln wir niht verdagen,
wir nennen iu die herren, die uns here habent gesant:
liudegast und liudegêr die wellent suochen iuwer lant.
ir habt ir haz verdienet. ir sult gelouben daz,
daz iu die recken beide tragent grôzen haz.
si wellent herverten ze wormze an den rîn;
in hilfet vil der degene, des sult ir âne zwîvel sîn.
inre zwelf wochen ir reise sol geschehen.
habt ir iemen vriunde, daz lât vil balde sehen,
die iu vriden helfen die bürge und iuwer lant.
hie wirt von in verhouwen vil manic hêrlîcher rant.
oder welt ir mit in dingen, sô enbietet ez in dar;
sône rîtent iu sô nâhen niht die starken schar
ze wormez zuo dem rîne ûf hêrlîchiu leit,
dâ von verderben müezen die guoten ritter gemeit.>
< nû bîtet eine wîle,> sprach der künic guot,
< unz ich mich baz versinne: ich künd iu mînen muot.
hân ich getriuwer iemen, die sol ich niht verdagen
disiu starken maere sol ich mînen friwenden sagen.>
dem künige disiu maere wâren leit genuoc.
die rede er tougenlîche in sîme herzen truoc.
er hiez gewinnen hagenen und ander sîne man
und bat ouch harte balde ze hove nâch gêrnôte gân.
dô kômen im die besten, swaz man der dâ vant.
er sprach:< man wil uns suochen her in unser lant
mit starken herverten: daz lât iu wesen leit.
ez ist gar âne schulde, daz si uns habent widerseit.>
< daz wern wir mit swerten,> sprach dô gêrnôt.
< dâ sterbent wan die veigen, die müezen ligen tôt.
darumbe ich niht vergezzen mac der êren mîn.
die unser widerwinnen suln uns willekomen sîn.>
dô sprach der starke hagene:< daz endunket mich niht guot.
liudegast und liudegêr die tragent übermuot.
wir mugen uns niht besenden in sô kurzen tagen,>
sô sprach der küene recke:< wan muget irz sîfride sagen?>
die boten herbergen hiez man in die stat.
swie vîent man in waere, doch schône ir pflegen bat
gunther der rîche( daz was wol getân),
unz er ervant an vriunden, wer im wolde gestân.
dem künige in sînen sorgen was iedoch vil leit.
dô sach in trûrende ein degen vil gemeit,
der niht wizzen kunde waz im was geschehen.
dô bat er im der maere den künic gunther verjehen.
< mich wundert harte sêre,> sprach dô sîfrit,
< wie habt ir sô verkêret die vroelîchen sit,
der ir nu mit uns lange habt alher gepflegen?>
des antwurt im dô gunther, der vil zierlîche degen:
< jâne mag ich allen liuten die swaere niht gesagen,
die ich muoz tougenlîche in mîme herzen tragen:
man sol staeten friunden klagen herzen nôt.>
diu sîfrides varwe wart beidiu bleich unde rôt.
er sprach zuo dem künige:< daz habt ûf mînen eit,
ich sol iu helfen wenden elliu iuweriu leit.
welt ir vriunde suochen, der sol ich einer sîn,
und trouwe ez wol mit êren vol bringen an daz ende mîn.>
< nu lône iu got, her sîvrit, diu rede mich dunket guot,
und ob mir nimmer helfe iuwer ellen getuot,
ich freuwe mich doch der maere, daz ir mir sît sô holt.
lebe ich deheine wîle, ez sol werden wol verscholt.
ich wil iu lâzen hoeren, warumbe ich trûric stân:
von boten mîner vîende ich daz vernomen hân,
daz si mich suochen wellen mit herverten hie.
daz getâten uns noch degene her zuo disen landen nie.>
< daz lât iuch ahten ringe,> sprach dô sîvrit,
< und senftet iuwerm muote; tuot des ich iuch bite:
lât mich iu erwerben êre und ouch den frumen,
ê daz iuwer vîende her ze disen landen kumen.
swenne iuwer starke vîende zir helfe möhten hân
drîzec tûsint degene, sô wold ich sî bestân,
het ich niwan tûsint; des lât iuch an mich.>
dô sprach der künic gunther:< daz dien ich immer umbe dich.>
< sô heizet mir gewinnen tûsint iuwerr man,
sît daz ich der mînen bî mir niht enhân
niwan zwelf degene: sô wer ich iuwer lant.
iu sol immer dienen mit triuwen sîfrides hant.
des sol uns helfen hagene und ouch ortwîn,
dancwart unde sindolt, die lieben recken dîn.
ouch sol dâ mit rîten volkêr der küene man,
der sol den vanen füeren; baz ichs nieman engan.
nu lât die boten rîten wider in ir lant.
daz si uns dâ sehen schiere, daz tuo man in bekant,
sô daz unser bürge vride müezen hân.>
dô hiez der künic besenden beidiu mâge unde man.
die boten liudegêres ze hove giengen dô.
daz si ze lande solden, des wâren si vil vrô.
dô bôt in rîche gâbe gunther der künic guot
und schuof in sîn geleite; des stuont in hôhe der muot.
< nu saget,> sprach dô gunther,< den vîanden mîn,
si mügen mit ir reise wol dâ heime sîn.
wellent aber si mich suochen her in mîniu lant,
mirn zerinne mîner friunde, in wirdet arbeit erkant.>
den boten rîche gâbe man dô für truoc;
der het in ze gebene der rîche künic genuoc.
dine torsten niht versprechen die liudegêres man.
urloup si dô nâmen und fuoren vroelîchen dan.
dô die boten wâren ze tenemarken komen,
und der künic liudegast hete daz vernomen
waz si ze rîne redeten, als im daz wart geseit,
ir starkez übermüeten was im âne mâze leit.
man saget im, daz si hêten manigen küenen man:
< dar under sach man einen vor gunthere stân,
der was geheizen sîfrit, ein helt ûz niderlant.>
ez leidete liudegaste, dô er diu maere reht ervant.
dô die von tenemarke ditze hôrten sagen,
dô îlten si der helfe deste mê bejagen,
sô daz der künic liudegast sîner mâge unde man
wol zweinzic tûsint degene zuo der reise gewan.
dô besande ouch sich von sahsen der küene liudegêr,
unz si vierzec tûsint heten unde mêr,
mit den si wolden rîten in guntheres lant.
dô heten ouch sich hie heime die drî künige besant.
mit den buregonden und ander ir hôhen man,
die si durch urliuge füeren wolden dan.
si îlten sich bereiten, des gie den helden nôt.
dar under muosen degene sider kiesen den tôt.
si vlizzen sich zer reise, dô si wolden dane.
volkêr dem küenen bevolhen wart der vane,
dô si varen wolden ze wormze über rîn.
hagene der starke der muose scharmeister sîn.
dâ mit reit ouch sindolt unde hûnolt,
die wol gedienen kunden rîcher künige golt;
dancwart der snelle und ouch ortewîn,
die mohten wol mit êren in der herverte sîn.
< her künic, sît hie heime,> sprach dô sivrit,
< sît daz iuwer recken mir wellen volgen mit,
belîbet bî den frouwen und habet hôhen muot.
ich trouwe iu wol beherten beidiu êre unde guot.
die iuch dâ wolden suochen ze wormze an den rîn,
daz sol ich wol behüeten, daz si iu iht schade sîn.
wir sulen in gerîten sô nâhen in ir lant,
daz in ir übermüeten werde in sorgen erwant.>
von rîne si durch hessen mit ir helden riten
gegen der sahsen lande; dâ wart sît gestriten.
mit roube und ouch mit brande wuosten si daz lant,
daz iz den fürsten beiden wart mit arbeit bekant.
si kômen ûf die marke; die knehte zogeten dan.
sîfrit der vil starke vrâgen dô began:
< wer sol des gesindes uns nu hüeten hie?>
jâne wart den sahsen geriten schedelîcher nie.
sie sprâchen:< lât der tumben hüeten ûf den wegen
den vil küenen marschalc, der ist ein sneller degen.
wir vliesen deste minre von liudegêres man.
lât in und ortwînen hie die nâchhuote hân.>
< sô wil ich selbe rîten,> sprach sîvrit der degen,
< unde wil der warte gein den vîenden pflegen,
unz ich vil rehte ervinde, wâ die recken sint.>
dô wart gewâfent balde der schoenen sigelinde kint.
daz volc bevalh er hagene, dô er wolde dan,
und ouch gêrnôte, dem vil küenem man.
dô reit er eine dannen in der sahsen lant,
dâ er diu rehten maere wol mit êren sît ervant.
dô sach er here daz grôze, daz ûf dem velde lac,
daz wider sîner helfe mit unfuoge wac:
des was wol vierzec tûsint oder dannoch baz.
der helt in hôhem muote sach vil froelîchen daz.
dô het ouch sich ein recke von den vîenden dar
erhaben ûf die warte, der was ze vlîze gar;
den sach der herre sîfrit, und in der küene man.
ietweder dô des andern mit nîde goumen began.
ich sage iu, wer der waere, der hie der warte pflac.
ein liehter schilt von golde im vor der hende lac:
ez was der künic liudegast, der huote sîner schar.
dirre gast vil edele ernante vil hêrlîchen dar.
nu hete ouch in her liudegast vîentlîch erkorn.
ir ros si nâmen beide zen sîten mit den sporn,
si neigten ûf die schilde die schefte mit ir kraft.
des wart der künic hêre mit grôzen sorgen behaft.
diu ros nâch stiche trogen diu rîchen küniges kint
mit hurte für ein ander, sam si waete ein wint.
mit zoumen wart gewendet vil ritterlîchen dan;
mit swerten ez ersuohten die zwêne grimme starke man.
dô sluoc der herre sîfrit, daz al daz velt erdôz.
dô stoup im ûz dem helme sam von brenden grôz
die heizen fiures vunken von des recken hant.
dâ streit vil mähteclîchen der voget ûz niderlant.
dô sluoc ouch im her liudegast vil manigen grimmen slac.
ir ietwederes ellen ûf schilden vaste lac.
dô heten dar gehüetet wol drîzec sîner man;
ê im der helfe koeme, den sic doch sîfrit gewan
mit drîn starken wunden, die er dem künige sluoc
durch eine liehte brünne, diu was guot genuoc.
daz swert an sînen ecken brâht ûz wunden bluot.
des gewan der künic liudegast einen trûrigen muot.
er bat sich leben lâzen und bôt im siniu lant
und sagt im, daz er waere liudegast genant.
dô kômen sîne recken; die heten wol gesehen,
waz dâ von in beiden ûf der warte was geschehen.
dô er in danne fuorte, dô ward er an gerant
von drîzec sînen mannen. dô wert der heledes hant
sînen rîchen gîsel mit ungevüegen slegen.
sît tet schaden mêre sîfrit der ûz erwelte degen.
die drîzec er ze tôde vil werlîche sluoc.
er liez ir leben einen; balde er reit genuoc
und sagt hin diu maere, waz hie was geschehen.
ouch moht mans die wârheit an sînem rôtem helme sehen.
den von tenemarke was vil grimme leit,
ir herre was gevangen, dô in daz wart geseit.
man seit ez liudegêre; toben er began
von ungefüegem zorne, wand im was leide getân.
liudegast der rîche was gefüeret dan
von sîfrides gewalte zuo guntheres man.
er bevalh hagene: der küene recke guot,
dô er vernam diu maere, dô ward er froelîch gemuot.
er hiez der burgonden ir vanen binden an.
< wol ûf,> sô sprach sîvrit,< hie wirt noch mê getân,
ê der tac verende, sol ich haben den lîp.
daz müet in sahsen lande etlîches guoten recken wîp.
ir helde von dem rîne, ir sult mîn nemen war:
ich kan iuch wol geleiten in liudegêres schar.
dâ seht ir helme houwen von guoter helede hant,
ê daz wir wider wenden in der burgonden lant.>
zen rossen gâhte gêrnôt und ouch sîne man.
volkêr der küene den vanen zuchte dan,
der starke videlaere; dô reit er vor der schar.
dô was ouch daz gesinde ze strîte hêrlîchen gar.
sine fuorten doch niht mêre niwan tûsint man,
dar über zwelf recken. stieben dô began
diu molte von den strâzen: si riten über lant.
dô sach man von in schînen vil manigen hêrlîchen rant.
dô wâren ouch die sahsen mit ir scharn komen,
mit swerten wol gewahsen, als wir hân sît vernomen.
diu swert diu sniten sêre den recken an der hant.
dô wolden si den gesten wern bürge unde lant.
der herren scharmeister daz volc dô fuorten dan.
dâ was ouch komen sîfrit mit sînen man,
die er dâ mit im brâhte ûzer niderlant.
der tages wart im sturme vil manic bluotiger rant.
sindolt unde hûnolt und ouch gêrnôt,
die vrumten in dem strîte vil manigen helt tôt.
ê si daz reht erfunden wie küene was ir lîp.
daz muose sît beweinen vil manic waetlîchez wîp.
volkêr unde hagene und ouch ortwîn
die lascten im strîte vil maniges helmes schîn
mit vliezendem bluote; ez wâren küene man.
dâ wart von dancwarte vil michel wunder getân.
die von tenemarke versuohten wol ir hant.
dô hôrte man von hurte erdiezen manigen rant
und ouch von scharpfen swerten, der man dâ vil gesluoc.
die strîtküenen sahsen tâten scaden ouch genouc.
dô die von burgonden drungen in den strît,
von in wart verhouwen vil manic wunde wît.
dô sach man über setele vliezen daz bluot.
sus wurben nâch êren die ritter küen unde guot.
man hôrt dâ lût erhellen den helden an der hant
diu vil scharpfen wâfen, dâ die von niderlant
drungen nâch ir herren in die herten schar.
si kômen degenlîche mit samt sîfride dar.
volgen der von rîne niemen man im sach.
man mohte kiesen vliezen den bluotigen bach
durch die vil liehten helme von sîfrides hant,
unz er liudegêren vor sîner hergesellen vant.
drîe widerkêre het er nu genomen
des hers an ein ende. nu was ouch hagene komen;
der half im wol ervollen in strîte sînen muot.
des tages muose ersterben von in vil manic ritter guot.
dô der starke liudegêr sîfriden vant,
und daz er sô hôhe truoc an sîner hant
daz vil scharpfe wâfen, und ir sô manigen sluoc,
darumbe wart der küene vor leide zornic genuoc.
dô wart ein michel dringen und grôz der swerte klanc,
dô ir ingesinde zuo zein ander dranc.
dô versuohten sich die recken beidenthalben baz.
die schar begunden wîchen; sich huop dâ groezlîcher haz.
dem vogete von den sahsen was daz wol geseit,
sîn bruoder was gevangen; daz was im harte leit.
wol wesser, daz iz taete daz sigelinde kint.
man zêch es gêrnôten: vil wol ervant er iz sint.
die slege liudegêres die wâren alsô starc,
daz im under satele strûchte daz marc.
dô sich daz ros erholte, der küene sîvrit
gewan in dem sturme einen vreislîchen sit.
des half im wol hagene und ouch gêrnôt,
ortwîn unde volkêr: des lag ir vil dâ tôt;
sindolt unde hûnolt, die zwêne küene man,
von den vil manic frouwe schaden grôzen dâ gewan.
in sturme ungescheiden wâren die künege hêr.
dô sach man über helme vliegen manigen gêr
durch die liehten schilde von der degene hant.
man sach dâ var nâch bluote manigen hêrlîchen rant.
in dem starken sturme erbeizte manic man
nider von den rossen. ein ander liefen an
sîfrit der küene und ouch liudegêr.
dâ strîten wol nâch êren die helede küen unde hêr.
dô flouc daz schiltgespenge von sîfrides hant.
den sig gedâht erwerben der helt von niderlant
an den küenen sahsen; die dolten ungemach.
hei, waz dâ liehter ringe der snelle dancwart zebrach!
dô het der herre liudegêr ûf eime schilde erkant
gemâlet eine krône vor sîfrides hant.
wol wesser, daz iz waere der übermüete man.
der helt zuo sînen friunden starke ruofen began:
< geloubet iuch des sturmes, mâge unde man:
sun den sigemundes ich hie gesehen han;
von niderlant den starken hân ich hie bekant.
in hât der übil tiufel her zen sahsen gesant.>
die vanen wurden lâzen in dem sturme nider.
frides er dô gerte; des wert man in sider.
doch muoser werden gîsel in guntheres lant.
daz het an im ertwungen des küenen sîfrides hant.
mit gemeinen râte sô liezen si den strît.
dürkel vil der helme und ouch der schilde wît
si leiten von den handen; swaz sô man der vant,
die truogen bluotes varwe von der buregonden hant.
si viengen swen si wolden; des heten si gewalt.
gêrnôt der herre und hagene ein decken balt
die wunden hiezen bâren. si fuorten mit in dan
zuo den buregonden fünf hundert waetlîcher man.
die sigelôsen recken ze tenemarken riten.
dô enheten ouch die sahsen sô hôhe niht gestriten,
daz man in lobes jaehe; daz was den heleden leit.
dô wurden ouch die veigen von friunden sêre gekleit.
si hiezen daz gewaefen wider soumen an den rîn.
ez hete wol geworben mit den recken sîn
sîfrit der starke het ez guot getân.
des im dô jehen muosen alle guntheres man.
gegen wormez sande der herre gêrnôt.
heim zuo sîme lande den friunden er enbôt,
wie im gelungen waere und den sînen man.
ez heten die vil küenen wol nâch êren getân.
die garzûne liefen; von den wart ez geseit.
dô freuten sich die schoenen, die ê heten leit,
der vil lieben maere, diu in wâren komen.
dâ wart von edeln frouwen vil michel frâgen vernomen,
wie gelungen waere des rîchen küneges man.
man hiez der boten einen zuo kriemhilde gân.
daz geschach vil tougen; jâne torstes überlût,
wan si hete dar under ir vil liebez herzen trût.
dô si den boten kumenden zir kemenâten sach,
kriemhilt diu vil schoene güetlîchen sprach:
< sag an liebiu maere; jâ gib ich dir mîn golt.
tuostuz âne triegen, ich wil dir immer wesen holt.
wie schiet ûz dem strîte mîn bruoder gêrnôt,
und ander mîne friwende? ist mir iht maniger tôt?
wer tet dâ daz beste? daz soltu mir sagen.>
dô sprach der bote biderbe:< wir heten ninder deheinen zagen.
ze vorderst am strîten reit niemen alse wol,
vil edeliu küniginne, sît manz iu sagen sol,
sô der gast vil küene ûzer niderlant.
dâ worhte michel wunder des herren sîvrides hant.
swaz die recken alle in strîte hânt getân,
dancwart und hagene und ander des küniges man,
swaz iemen streit nâch êren, daz ist gar ein wint
wider sîfriden, des künic sigemundes kint.
si frumten in dem sturme der helde vil erslagen;
doch enkund iu daz wunder niemen wol gesagen,
waz dâ worhte sîfrit, swenn er ze sturme reit.
den vrouwen an ir mâgen frumet er diu groezlîchen leit.
ouch muoste dâ belîben vil maniges wîbes trût.
sîne slege man hôrte ûf helmen alse lût,
daz si von wunden brâhten daz vliezende bluot.
er ist in allen tugenden ein ritter küen unde guot.
dâ hât ouch vil begangen von mezzen ortewîn.
swaz er ir mohte erlangen mit den handen sîn,
die muosen wunt belîben oder meistic tôt.
dâ tet iuwer bruoder die aller groezisten nôt,
diu immer in den stürmen kunde sîn geschehen.
man muoz der wârheite den ûzerwelten jehen:
die stolzen burgonden die habent sô gevarn,
daz si vor allen schanden ir êre kunnen wol bewarn.
man sach dâ vor ir handen vil manigen satel blôz,
dâ von den liehten swerten daz velt vil lût erdôz.
die recken von dem rîne die habent sô gestriten,
daz ez ir vîanden waere bezzer vermiten.
die küenen tronegaere die tâten grôziu leit,
dâ man mit volkes kreften zuo zein ander reit.
dâ vrumte manigen tôten des küenen hagenen hant,
des vil ze sagene waere her zer burgonden lant.
sindolt unde hûnolt, die gêrnôtes man,
und rûmolt der vil küene, die hantz sô guot getân,
daz ez liudegêre mac immer wesen leit,
daz er den mînen herren het ze rîne widerseit.
strît den aller hôhsten der inder dâ geschach,
ze jungest und zem êrsten, den ieman gesach,
den tet vil willeclîche diu sîfrides hant.
er bringet rîche gîsel in daz guntheres lant.
die twanc er mit sînen ellen der waetlîche man,
des ouch der künic liudegast schaden vil gewan,
und ouch von den sahsen der küene liudegêr.
nu hoeret mîniu maere, vil edeliu küniginne hêr.
si hât gevangen beide diu sîfrides hant.
ez enwart nie meniger gîsel brâht in ditze lant,
sô nu von sînen schulden kumet an den rîn.>
ir enkunden disiu maere nimmer lieber gesîn.
< man bringet der gesunden fünf hundert oder baz,
und der verchwunden, frouwe, wizzet daz,
wol ahzec rosbâre in burgonden lant,
die meistec hât verhouwen des küenen sîfrides hant.
die durch ir übermüeten widersageten an den rîn,
die müezen nu gevangen die guntheres sîn.
die bringet man mit freuden her in ditze lant.>
dô erblüet ir liehtiu varwe, dô si diu maere reht ervant.
ez wart ir lieht antlütze vor liebe rôsen rôt,
dô mit liebe was gescheiden ûz der grôzen nôt
der minneclîche recke, sîvrit der junge man.
si vreut ouch sich ir friunde; daz was von schulden getân.
dô sprach diu minneclîche:< du hâst mir wol geseit.
dur solt haben darumbe ze miete rîchiu kleit
und zehen marc von golde heiz ich dir tragen.>
des mag man solchiu maere rîchen frouwen gerne sagen.
man gab im sîne miete, daz golt und ouch diu kleit.
dô gie an diu venster vil manic schoeniu meit.
si warten ûf die strâze: rîten man dô vant
vil der hôchgemuoten in der burgonden lant.
dâ kômen die gesunden, die wunden tâten sam.
si mohten grüezen hoeren von vriunden âne scham.
der wirt gein sînen gesten vil vroelîchen reit;
mit vreuden was verendet daz sîn vil groezlîche leit.
dô enpfie er wol die sîne, die vremden tet er sam,
wan dem rîchen künige anders niht enzam
wan danken güetlîche die im wâren komen,
daz si den sig nâch êren in sturme heten genomen.
gunther bat im maere von sînen friunden sagen,
wer im an der reise ze tôde waer irslagen.
dô het er vlorn niemen niwan sehzec man.
verklagen man die muose, sô sît nâch heleden ist getân.
die gesunden brâhten verhouwen manigen rant
und helme vil verschrôten in guntheres lant.
si stuonden von den rossen nider für den sal;
ze liebem antpfange man hôrte vroelîchen schal.
dô hiez man herbergen die wegemüeden man.
der künic sînen gesten danken vil began.
er hiez der wunden hüeten und schaffen in gemach.
wol man sîne tugende an sînen vîanden sach.
er sprach ze liudegêre:< nu sît mir willekomen.
ich hân von iuwern schulden schaden vil genomen;
der wirt mir nu gebüezet, ob ich gelücke hân.
got lône mînen friunden: si hânt mir liebe getân.>
< ir mugt in gerne danken,> sprach dô liudegêr,
< alsô hôher gîsel gewan nie künic mêr.
umbe schoene huote wir bieten michel guot,
daz ir genaediclîche an mir und mînen friunden tuot.>
< ich wil iuch ledec lâzen,> sprach der künic,< gên.
daz mîne vîande hie bî mir bestên,
des wil ich haben bürgen, daz si mîniu lant
iht rûmen âne hulde.> des sichert dô ir bêder hant.
man brâhte si ze ruowe und schuof in guot gemach.
den wunden man gebettet vil güetlîchen sach;
man schancte den gesunden met und guoten wîn.
dô kunde daz gesinde nimmer vroelîcher sîn.
ir zerhouwen schilde man behalten truoc.
bluotiger sätele der was dâ genuoc;
die hiez man ouch verbergen, daz weinten niht diu wîp.
dô kom hermüede vil maniges küenen ritters lîp.
der wirt pflac sîner geste vil groezlîche wol.
der vremden und der kunden was daz lant sô vol.
man hiez der sêre wunden vil güetlîche pflegen.
dô was ir übermüeten vil harte ringe gelegen.
die erzenîe kunden, den bôt man grôzen solt,
silber âne wâge, dar zuo daz liehte golt,
daz si die helde nerten nâch des strîtes nôt.
dar zuo der künic den gesten gâbe groezlîche bôt.
die wider heim ze hûse der reise heten muot,
die bat man noch belîben, alsô man friunde tuot.
der künic gie ze râte, wier lônte sîne man:
si heten sînen willen nâch grôzen êren getân.
dô sprach der herre gêrnôt:< man sol si rîten lân.
über sehs wochen sî in daz kunt getân,
daz si komen widere zeiner hôchgezît:
sô ist maniger geheilet, der nu vil sêre wunder lît.>
dô gert ouch urloubes der helt von niderlant.
dô der künic gunther den willen sîn ervant,
er bat in minneclîche noch bî im bestân.
wan durch kriemhilde, sô waer ez nimmer getân.
darzuo was er ze rîche, daz er iht naeme solt.
er het daz wol verdienet, der künic was im holt,
sam wâren sîne mâge; die heten daz gesehen,
waz von sînem ellen in dem sturme was geschehen.
durch der schoenen willen gedâhter noch bestân,
die er vil gerne saehe. sît wart ez getân
al nâch sînem muote: si wart im wol bekant.
sît reit er vroelîche heim in sînes vater lant.
der wirt hiez zallen zîten ritterschefte pflegen;
daz tet dô willeclîche vil manic junger degen.
die wîle hiez er sidelen vor wormze an den sant
den die im komen solden zuo der burgonden lant.
in den selben zîten, dô si nu solden komen,
dô het diu vrouwe kriemhilt diu maere wol vernomen,
er wolde hôchgezîten mit mâgen unde man.
dô wart vil michil vlîzen von schoenen vrouwen getân
mit waete und mit gebende daz si solden tragen.
uote diu vil rîche diu maere hôrte sagen
von den stolzen degenen, die dâ solden komen.
dô wart ûz der valde guoter waete vil genomen.
durch ir kinde liebe hiez si dô snîden kleit;
dâ mit wart gezieret vil frouwen und manic meit
und vil der jungen recken ûz burgonden lant.
dâ wart ouch vil der vremden bereitet hêrlîch gewant. v âventiure wie sîvrit kriemhilt alrêste ersach.
man sach si tägelîche nu rîten an den rîn,
die zer hôchgezîte gerne wolden sîn,
die durch der künege liebe kômen in daz lant.
man gap dâ genuogen bêdiu ros und ouch gewant.
in was ir gesidele allen wol bereit,
den hôhsten und den besten, als uns daz ist geseit,
zwein und drîzec fürsten dâ zer hôhgezît.
dâ zierte sich engegene vil manic juncfrouwe sît.
ez was vil unmüezic gîselher daz kint:
die vremden und ir mâge vil güetlîche sint
enpfienger unde gêrnôt, und ouch ir beider man.
jâ gruozten si die degene, als ez nâch êren was getân.
die goltvarwen sätele si brâhten in daz lant,
die zierlîchen schilde und hêrlîch gewant
durch des wirtes liebe zuo der hôhgezît.
vil manigen ungesunden sach man vroelîchen sît.
die in den peyen lâgen und heten wunden nôt,
die muosin des vergezzen, wie herte was der tôt.
die siechen ungesunden die muosin si verklagen.
si freuten sich der maere gein der hôhgezîte tagen,
wie si leben wolden dâ zer wirtschaft.
wunne âne mâze mit freuden überkraft
heten al die liute, swaz man ir dâ vant.
des huop sich michil wunne über al daz guntheres lant.
an einem pfienstmorgen sach man für gân
gekleidet wunneclîche vil manigen küenen man,
fünf tûsint oder mêre, dâ zer hôhgezît,
der lop vil volleclîche an den burgonden lît.
der wirt der het die sinne, im was wol bekant,
wie rehte herzenlîche der helt von niderlant
sîne swester trûte, swier si niene gesach,
der man sô grôzer schoene vor allen juncfrouwen jach.
er sprach:< nu râtet alle, mâge und mîne man,
wie wir die hôchgezîte sô lobelîche hân,
daz man uns drumbe iht schelte her nâch dirre zît:
ein ieslîch lop vil staete ze jungest an den werken lît.>
dô sprach ûzer mezzen der degen ortewîn:
< welt ir mit vollen êren zer hôchgezîte sîn,
sô sult ir lâzen schouwen diu wunneclîchen kint,
die mit sô vollen êren hie zen burgonden sint.
waz waere mannes wunne, des freute sich ir lîp,
ez entaeten schoene meide und hêrlîchiu wîp?
ir lâzet iuwer swester für iuwer geste gân.>
der rât was ze liebe vil manigem degene getân.
< des wil ich gerne volgen,> sprach der künic dô.
alle die ez erfunden die wârens harte vrô.
man saget ouch daz froun uoten und ir tohter wolgetân,
daz si mit ir megeden hin ze hove solde gân.
dô wart ûz den kisten gesuochet guot gewant,
swaz man in der valde der liehten waete vant,
porten unde pouge, des was in vil bereit.
sich zierte minneclîche vil manic waetlîchiu meit.
vil manic recke tumber des tages hete muot,
daz er an ze sehene den frouwen waere guot,
daz er dâ für naeme niht eines küniges lant,
si sâhen die vil gerne, die si heten nie bekant.
dô hiez der künic rîche mit sîner swester gân
die ir dienen solden, wol hundert sîner man,
ir und sîner mâge; die truogen swert enhant.
daz was daz hofgesinde ûzer burgonden lant.
uoten die vil rîchen die sach man mir ir komen;
diu hete frouwen schoene geselleclîch genomen
wol hundert oder mêre; die truogen rîchiu kleit.
nu gie mit kriemhilde vil manic waetlîchiu meit.
von einer kemenâten sach man si alle gân,
dô wart vil michel schouwen von recken dar getân,
die des gedingen hêten, ob kunde daz geschehen,
daz si kriemhilde solden vroelîchen sehen.
nu gie diu minneclîche alsô der morgenrôt
tuot ûz den trüeben wolken. dâ schiet von maniger nôt
der si dâ truog in herzen und lange het getân:
er sach die minneclîchen nu vil hêrlîchen stân.
jâ lûht ir von ir waete vil manic edel stein;
ir rôsenrôtiu varwe vil minneclîche schein.
swer sô wünschen solde, der enkunde niht gejehen,
daz er in dirre werlde haete schoeners iht gesehen.
sam der liehte mâne vor den sternen stât,
des schîn sô lûterlîche ab den wolken gât,
dem stuont si vil gelîche vor maniger frouwen guot.
des wart vil wol gehoehet den zieren heleden der muot.
die rîchen kameraere die sach man vor in gân.
die hôchgemuoten degene dine wolden daz niht lân,
sine drungen dâ si sâhen die minneclîchen meit.
sîvride dem edelen was beidiu lieb unde leit.
er dâht in sînem muote:< wie kunde daz ergân,
daz ich dich minnen solde, als ich gedingen hân?
sol aber ich dich vremden, sô waer ich sanfter tôt.>
er hete von ir schulden tougen lieb unde nôt.
dô stuont sô minneclîche daz sigemundes kint,
sam er entworfen waere an ein permint
von guoter meister listen, als man im dô jach,
daz man den helt deheinen sô waetlîchen nie gesach.
die mit kriemhilde giengen, die hiezen von den wegen
wîchen allenthalben: daz leiste manic degen.
diu hôhe tragenden herzen freuten manigen lîp.
man sach in grôzen zühten vil manic hêrlîchez wîp.
dô sprach von burgonden der herre gêrnôt:
< der iu sînen dienest sô minneclîche bôt,
gunther, lieber bruoder, dem sult ir tuon alsam
vor allen disen degenen; des râts ich nimmer mich gescham.
ir heizet sîfriden, den sigemundes sun,
gên zuo kriemhilde, ob ir wol wellet tuon.
diu nie gegruozte recken, diu sol in grüezen pflegen,
dâ wir zeinem vriunde haben den zierlîchen degen.>
dô giengens wirtes mâge, dâ man den recken vant.
si sprâchen zuo dem künige ûzer niderlant:
< der wirt hât iu erloubet, ir sult ze hove gân.
sîn swester sol iuch grüezen: daz ist zen êren iu getân.>
dô wart der degen guote der maere vil gemeit.
jâ truoger in dem muote lieb âne leit,
daz er sehen solde daz wunneclîche kint.
mit minneclîchen tugenden si gruozte sîfriden sint.
dô si den hôchgemuoten vor ir stênde sach,
dô enzunde sich ir varwe. diu schoene maget sprach:
< sît willekomen, her sîfrit, ein edel ritter guot.>
dô wart im von dem gruoze vil wol gehoehet der muot.
er neigir vlîzeclîche: bî henden si in vie.
wie rehte minneclîche der recke bî ir gie!
mit lieben ougenblicken ein ander sâhen an
der herre und ouch diu frouwe: daz wart tougenlîch getân.
wart iht dâ friuntlîche getwungen wîziu hant
von herzenlieber minne, daz ist mir unbekant.
doch enmac ich niht gelouben, daz ez wurde lân.
si het im holden willen harte schiere kunt getân.
bî der sumerzîte und gein des meien tagen
kunder in sînem herzen nimmer mê getragen
minneclîcher freuden denner ir dô gewan,
dô im diu gie sô nâhen, die er ze trûte wolde hân.
dô gedâhte manic recke:< und waer mir sam geschehen,
daz ich bî ir gienge in hende, sam ich in hân gesehen,
oder bî ze ligene, daz liez ich âne haz.>
ez gediente noch nie recke nâch einer küniginne baz.
von swelher künige landen die geste kômen dar,
die nâmen al gemeine niwan ir zweier war.
ir wart erloubet küssen den waetlîchen man:
im wart bî sînem lebene nie sô liebe getân.
der künic von tenemarke der sprach sâ zestunt:
< diss vil hôhen gruozes lît maniger ungesunt,
des ich vil wol enpfinde, von sîfrides hant.
got enlâze in nimmer mêre komen in mîniu fürsten lant.>
dô hiez man allenthalben wîchen von den wegen
den minneclîchen frouwen. vil manigen küenen degen
sach man gezogenlîchen ze hofe mit ir gân.
sît wart von ir gescheiden der vil waetlîche man.
dô gie si zuo dem münster: ir volgete manic wîp.
dô was ouch sô gezieret der kriemhilde lîp,
daz dâ hôher wünsche maniger wart verlorn.
si was dâ zougenweide vil manigen recken geborn.
vil kûme erbeite sîfrit, daz man dâ gesanc.
er mohte sînen saelden immer sagen danc,
daz im diu was sô waege, die er in herzen truoc.
ouch was er der schoenen holt von schulden genuoc.
dô si kom für daz münster sam er ê hete getân,
man sach in friuntlîche zuo kriemhilde gân.
dô begunde im danken diu vil schoeniu meit,
daz er vor ir mâgen sô rehte hêrlîchen streit.
< nu lôn iu got, her sîfrit,> sprach daz schoene kint,
< daz ir daz habt verdienet, daz iu die recken sint
sô holt von wâren schulden, als ich si hoere jehen.>
dô begunder minneclîche an vroun kriemhilden sehen.
< ich sol in immer dienen,> alsô sprach der degen,
< und enwil mîn houbet nimmer ê gelegen,
ich engedien ir hulde, als ich des willen hân.
des ist ein teil, frou kriemhilt, nâch iuwern hulden ergân.>
inre tagen zwelfen, der tage al ieslîch,
sach man bî dem recken die maget lobelîch,
sô si ze hofe solde vor den fürsten gân.
diu êre wart dem degene durch grôze liebe getân.
vreude unde wunne, vil groezlîchen schal
sach man dâ tägelîche vor guntheres sal,
dar ûz und ouch dar inne, von manigem küenen man.
ortwîn und hagene grôzer wunder dâ began.
swes iemen pflegen solde, des wâren si bereit
mit volleclîcher mâze, die helde vil gemeit.
des wurden von den gesten die recken wol bekant.
dâ von was gezieret allez guntheres lant.
die ê dâ wunde lâgen, die sach man für gân:
si wolden kurzwîlen mit des küniges man,
schirmen mit den schilden und schiezen manigen schaft.
des hulfen in genuoge: si heten groezlîche kraft.
in der hôchgezîte der wirt der hiez ir pflegen
mit der besten spîse. er hete sich bewegen
aller hande schande, die ie künic gewan.
man sach in minneclîche zuo den sînen gesten gân.
er sprach:< ir guoten degene, ê daz ir scheidet hin,
sô nemt die mîne gâbe: alsô stêt mîn sin,
daz ich ez immer diene. versmaeht niht mîn guot:
daz wil ich mit iu teilen; des hân ich willigen muot.>
die von tenemarke sprâchen sâ zehant:
< ê daz wir wider rîten heim in unser lant,
wir gern staeter suone und geben michel guot
und setzen iu des sicherheit, swie iuch des selben dunket guot.>
liudegast geheilet sîner wunden was:
der vogt von den sahsen nâch strîte wol genas.
etteslîche tôten si liezen dar enlant.
dô gie der künic gunther dâ er sîvriden vant.
er sprach zuo dem degene:< nu râte, wie ich tuo.
die unser widerwinnen wellent rîten fruo
und gernt staeter suone an mich und mîne man.
nu râtâ, degen küene, waz dich des guot dunke getân.
waz mir die helde bieten, daz wil ich dir sagen:
swaz fünfhundert moere goldes mügen tragen,
daz gaeben si mir gerne, wold ich si ledic lân.>
dô sprach der herre sîvrit:< daz waere vil übele getân.
ir sult si ledeclîchen hinnen lâzen varn,
und daz die recken beide mêre wol bewarn,
daz si immer mêr gerîten mit here in iuwer lant,
des lât iu sicherheite tuon der beider herren hant.>
< des râtes wil ich volgen.> dâ mite si giengen dan.
den sînen widerwinnen wart daz kunt getân,
ir goldes gerte niemen daz si dâ buten ê.
dâ heime ir lieben friunden was nâch den hermüeden wê.
vil manige schilde volle man dar schatzes truoc.
er teiltes âne wâge den friunden sîn genuoc,
bî fünfhundert marken, und eteslîchen baz.
gêrnôt der vil küene der riet gunthere daz.
urloup si alle nâmen, alsô si wolden dan.
dô sach man die recken für kriemhilde gân,
und ouch dâ frou uote diu küniginne saz.
ez enwart noch nie degenen mêre geurloubet baz.
herberge wurden laere, dô si von dannen riten.
noch bestuont dâ heime mit ritterlîchen siten
der künic mit sînen mâgen, vil manic edel man.
die sach man tägelîche für froun kriemhilde gân.
urloup ouch nemen wolde sîvrit der helet guot:
ern trûte niht verenden des er dâ hete muot.
der künic daz sagen hôrte, daz er wolde dan.
gîselher der junge den degen vlêgen dô began:
< war woldet ir nû rîten, vil edel sîvrit?
belîbet bî den degenen, tuot des ich iuch bit,
bî gunthere dem künige und ouch bî sînen man.
hie ist vil schoener frouwen, die sol man gerne iuch sehen lân.>
dô sprach der starke sîvrit:< diu ros diu lâzet stân
- ich wolde hinnen rîten: des wil ich abe gân -
und traget ouch hin die schilde. jâ wold ich in mîn lant.
des hât mich gîselher mit grôzen triuwen erwant.>
sus beleip der küene recke durch friwende liebe dâ.
jâ waer er in den landen ninder anderswâ
gewesen alsô sanfte. dâ von nu daz geschach,
daz er nu, swenner wolde, die schoenen kriemhilde sach.
durch ir unmâzen schoene der herre dô beleip.
mit maniger kurzewîle man im die zît vertreip,
wan daz in twanc ir minne: diu gab im dicke nôt.
darumbe sît der küene lac vil jaemerlîche tôt.
iteniuwe maere sich huoben umben rîn.
ez sprâchen zuo dem künige die hôsten mâge sîn,
warumbe er niht ennaeme ein wîp zuo sîner ê.
dô sprach der künic rîche:< ine wil niht langer bîten mê.
des wil ich mich berâten, wâ ich die müge nemen,
diu mir und mîme rîche ze frouwen müge zemen
an edel und ouch an schoene: der gib ich mîniu lant.
als ich die reht ervinde, si sol iu werden wol bekant.> vi âventiure wie sich gunther gein îslande hin ze prünhilt bereite.
ez was ein küniginne gesezzen über sê;
ir gelîche enheine man wesse ninder mê:
diu was unmâzen schoene, vil michel was ir kraft.
si schôz mit snellen degenen umbe minne den schaft.
den stein den warf si verre, dar nâch si wîte spranc.
swer an si wenden wolde sînen gedanc,
driu spil muoser an behaben der frouwen wol geborn:
gebrast im an dem einen, er het daz houbet sîn verlorn.
des het diu küniginne unmâzen vil getan.
dô gevriesch ez bî dem rîne ein ritter wolgetân.
der wande sîne sinne an daz hêrlîche wîp.
darumbe muosin helede sît verliesen den lîp.
dô si eines tages sâzen, der künic und sîne man,
manigen ende si ez mâzen beidiu wider und dan,
welhe ir herre möhte zeinem wîbe nemen,
diu im ze frouwen töhte und ouch dem lande möhte zemen.
do sprach der vogt von rîne:< ich wil nider an den sê
hin ze prünhilde, swie ez mir ergê.
durch ir unmâzen schoene sô wâge ich mînen lîp:
den wil ich verliesen, sine werde mîn wîp.>
< daz wil ich widerrâten,> sprach dô sîvrit.
< jâ hât diu küniginne sô vreislîche sit,
swer umb ir minne wirbet, daz ez im hôhe stât.
des muget ir der reise haben waerlîchen rât.>
dô sprach der künic gunther:< nie geborn wart ein wîp,
sô starc und ouch so küene, ine wolde wol ir lîp
in strîte betwingen mit mîn selbes hant.>
< swîget,> sprach dô sîfrit,< iu ist ir ellen unbekant.
und waeren iuwer viere, dine kunden niht genesen
von ir vil grimmen zorne. ir lât den willen wesen,
daz rât ich iu mit triuwen. welt ir niht ligen tôt,
sône lât iuch nâch ir minne niht ze sêre wesen nôt.>
< so wil ich iu wol râten,> sprach dô hagene,
< ir bitet sîfride mit iu ze tragene
die vil starken sorge, daz ist nu mîn rât.
sît im daz ist sô kündic, wiez umbe prünhilde stât.>
er sprach:< wiltu mir helfen, degen sîfrit,
die minneclîche erwerben? tuostu des ich dich bit,
und wirt mir zeinem trûte daz hêrlîche wîp,
ich wil durch dînen willen wâgen êre unde lîp.>
des antwurte sîfrit:< swie mir mîn dinc dâ kum,
gîstu mir dîn swester, sô bin ich dir frum,
die schoenen kriemhilde, ein küniginne hêr;
ine ger deheiner miete nâch mînen arebeiten mêr.>
< daz lobe ich,> sprach dô gunther,< sîvrit an dîne hant:
und kumt diu schoene prünhilt her in ditze lant,
sô wil ich dir ze wîbe die mîne swester geben:
sô mahtu mit der schoenen immer vroelîche leben.>
des swuoren si dô eide, die recken vil hêr.
des wart ir arebeiten verre deste mêr,
ê si die wolgetânen braehten an den rîn.
des muosen die vil küenen starke sorgende sîn.
von wilden getwergen hân ich gehoeret sagen,
si sîn in holn bergen, und daz si ze scherme tragen
einez, heizet tarnkappen, von wunderlîcher art:
swerz hât an sîme lîbe, der sol vil gar wol sîn bewart
vor slegen und vor stichen, in müge ouch niemen sehen,
swenner sî dar inne. beide hoeren unde spehen
mag er nâch sinem willen, daz in doch niemen siht;
er sî ouch verre sterker, als uns diu âventiure giht.
mit im fuorte sîfrit die tarnkappen dan,
die der helt vil küene mit sorgen gewan
ab einem getwerge, daz hiez albrîch.
sich bereiten zuo der verte die degen küene unde rîch.
alsô der starke sîfrit die tarnkappen truoc,
sô het er dar inne krefte genuoc,
zwelf ander manne sterke, als uns ist geseit.
er gewan mit grôzen listen die vil hêrlîchen meit.
ouch was diu selbe tarnhût alsô getân,
daz dar inne worhte ein ieslîcher man
swaz er selbe wolde, daz in doch niemen sach.
sô gewan er prünhilde. dâ von im leide sît geschach.
< du solt mir sagen, sîfrit, ê unser vart ergê,
daz wir mit vollen êren komen an den sê,
suln wir iht ritter füeren in prünhilde lant?
zwei tûsint degene die werdent schiere besant.>
< swie vil wir volkes fuorten,> sprach dô sîfrit,
< ez pfliget diu küniginne sô eislîcher sit,
die müesen alle ersterben von ir übermuot.
ich wil iuch baz bewîsen, degen küene unde guot.
wir suln in recken wîse varn ze tal den rîn.
die wil ich iu nennen, die daz suln sîn:
zuo uns zwein noch zwêne und niemen mê:
sô erwerben wir die frouwen, swiez uns dar nâch ergê.
der gesellen sît ir einer, der ander sol ich wesen,
hagene sî der dritte( wir mugen wol genesen),
dancwart sî der vierde, der vil küene man.
und endurfen ander tûsint mit strîte nimmer bestân.>
< diu maere ich wiste gerne,> sprach der künic dô,
< ê daz wir hinne schieden, des waere ich harte vrô,
waz wir kleider solden vor prünhilden tragen,
diu uns dâ wol gezaemen: daz sult ir mir bî zîte sagen.>
< wât die allerbesten, die ie man bevant,
die treit man zallen zîten in prünhilde lant.
des suln wir rîchiu kleider vor der frouwen tragen,
daz wirs iht haben scande, sô man diu maere hoere sagen.>
dô sprach der degen guoter:< sô wil ich selbe gân
zuo mîner lieben muoter, ob ich erwerben kan,
daz uns ir schoene mägede helfen prüefen kleit,
diu wir tragen mit êren für die hêrlîchen meit.>
dô sprach von tronege hagene mit hêrlîchen siten:
< wes welt ir iuwer muoter solher dienste biten?
lât iuwer swester hoeren wes wir haben muot:
si ist sô kunstrîche, daz diu kleider werdent guot.>
dô enbôt er sîner swester, daz er si wolde sehen
und ouch der herre sîfrit. ê daz daz was geschehen,
dô hete sich diu schoene ze wunsche wol gekleit.
daz si si sehen wolden, des was si vrô und ouch gemeit.
dô was ouch ir gesinde gezieret als ir gezam.
die fürsten kômen beide, dô si daz vernam,
dô stuont si von dem sidele. mit zühten si dô gie
dâ si den gast vil edelen und ouch ir bruoder enpfie.
< willekomen sî mîn bruoder und der geselle sîn.
diu maere wist ich gerne,> sô sprach daz magedîn,
< waz ir werben woldet, sît ir ze hofe gât.
daz lât mich beide hoeren, wiez iu hôchgemuoten stât.>
dô sprach der künic rîche:< frouwe, ich wilz iu sagen:
wir müezin michel sorgen bî hôhem muote tragen;
wir wellen hobeschen rîten verre in vremdiu lant;
wir solden zuo der reise haben zierlîch gewant.>
< nu sitzet, lieber bruoder,> sprach daz küniges kint,
< lât mich diu maere hoeren, wer die frouwen sint,
der ir dâ gert mit minnen in ander fürsten lant.>
die ûzerwelten beide nam diu frouwe bî der hant.
dô gie si mit den degenen dâ si selbe saz:
matraz diu rîchen, ir sult gelouben daz,
lâgen allenthalben an dem vletze nider.
si heten bî den frouwen guote kurzwîle sider.
vil lieplîcher blicke und minneclîchez sehen,
des mohte dâ in beiden harte vil geschehen:
er truoc si imme herzen, si was im sô der lîp.
er erwarp mit starkem dienste, daz si doch sider wart sîn wîp.
dô sprach der künic gunther:< vil edel swester mîn,
âne dîne helfe sône kundez niht gesîn.
wir wellen kurzewîlen in prünhilde lant.
dâ bedorften wir zu tragene vor frouwen hêrlîch gewant.>
dô sprach diu küniginne:< vil lieber bruoder mîn,
swaz der mînen helfe dar an kan gesîn,
des bringe ich iuch wol innen, daz ich iu bin bereit.
versagt iu ander iemen, daz waere kriemhilde leit.
irn sult mich, ritter edele, niht sorgende biten:
jâ sult ir mir gebieten mit hêrlîchen siten.
swaz sô iu gevalle, des bin ich bereit,
und tuon ez willeclîche,> sprach diu hêrlîche meit.
< wir wellen, liebiu swester, tragen guot gewant;
daz sol helfen prüeven iuwer wîziu hant;
des volziehen iuwer mägede, daz ez uns rehte stât,
wand ich dirre verte hân deheiner slahte rât.>
dô sprach diu juncfrouwe:< ine wil iu niht versagen,
ich hân selbe sîden, nu heizet uns her tragen
gestein ûf den schilden, sô machen wir diu kleit,
daz ir si traget mit êren für die hêrlîchen meit.
wer sint die gesellen,> sprach diu künigîn,
< die mit iu gekleidet ze hofe suln sîn?>
< daz bin ich und sîfrit und zwêne mîner man:
dancwart und hagene, die suln mit uns ze hofe gân.
nu merket, liebiu swester, rehte waz wir sagen:
daz wir vier gesellen ze vier tagen tragen
ie drîer hande kleider und alsô guot gewant,
daz wir âne scande rûmen prünhilde lant.>
daz lobte si den recken. die herren schieden dan.
dô hiez ir juncfrouwen drîzec meide gân
ûz ir kemenâten kriemhilt diu künigin:
die vil werkspaehen ze künste heten grôzen sin.
aller hande sîden und wîz so der snê
von zazamanc dem lande grüen alsô der klê,
dar in si leiten steine; des wurden guotiu kleit.
selbe sneit si kriemhilt, diu vil minneclîche meit.
von vremder vische hiuten bezoc wolgetân,
ze sehen werden liuten, swaz man der gewan,
die dachte man mit sîden, golt dar in getragen.
man möhte michel wunder von der liehten waete sagen.
von marroch ûz dem lande und ouch libyân,
die aller besten sîden, die ie mêr gewan
deheines küniges künne, der heten si genuoc.
diu frouwe lie wol schînen, daz si in holden willen truoc.
wande sis zer hovereise heten sô gegert,
die hermînen vedere dûhten si unwert.
pfelle dar obe lâgen swarz alsam der kol:
daz noch snellen degenen stüende in hôchgezîten wol.
uz arabîschem golde vil gesteines schein.
der frouwen unmuoze diu enwas niht klein:
inre sehs wochen bereiten si diu kleit.
dô was ouch ir gewaefen den guoten degenen bereit.
dô si bereitet wâren, dô was in ûf den rîn
bereitet vlîzeclîche ein starkes schiffelîn,
daz si tragen solde vol nider ûf den sê.
den schoenen juncfrouwen tet ir arebeiten wê.
dô sagt man den recken, in waeren nu bereit,
diu si dâ füeren solden, ir zierlîchen kleit;
alsô die helde gerten, daz was nu getân.
dône wolden si niht langer bî dem rîne bestân.
nâch den hergesellen wart balde dô gesant,
ob si schouwen wolden niuwez ir gewant,
ob iz den helden waere ze rehte kurz und lanc.
des sageten si den frouwen von schulden groezlîchen danc.
für alle die si kômen, die muosen in des jehen,
daz si ze der werlde haeten schoeners niht gesehen;
des mohten si sie gerne dâ ze hove tragen.
von bezzer helde waete kunde iu nieman niht gesagen.
vlîzeclîche danken wart dâ niht verdeit.
urloubes von in gerten die recken vil gemeit:
in ritterlîchen zühten die herren tâten daz.
des wurden liehtiu ougen weinens trüebe unde naz.
si sprach:< vil lieber bruoder, ir möhtet noch bestân
und wurbet ander frouwen, daz hiez ich wol getân,
dâ iu sô sêre enwâge stüende niht der lîp.
ir mugt hie nâher vinden ein alsô hôchgeborn wîp.>
ich waen, in saget ir herze daz in dâ von geschach.
si weinten al gemeine, swaz ieman drumbe sprach.
ir golt in vor den brüsten wart von trähenen sal;
die vielen in genôte von den ougen hin ze tal.
sie sprach:< herre sîvrit, lât iu bevolhen sîn
ûf triuwe und ûf genâde den lieben bruoder mîn,
daz im iht gewerre in prünhilde lant.>
daz lobt ir der herre mit guotem willen in die hant.
dô sprach der degen küene:< ob mir mîn lîp bestât,
sô sult ir aller sorgen, frouwe, haben rât:
ich bringen iu gesunden her wider an den rîn,
daz habt ûf mîme lîbe.> im neic das schoene magedîn.
ir goltrôten schilde die truog man ûf den sant,
und brâht in zuo dem schiffe allez ir gewant;
ir ros hiez man in ziehen: si wolden varn dan.
dô wart von schoenen frouwen vil michel weinen getân.
dô stuonden in den venstern diu minneclîchen kint.
ir scif mit dem segele daz ruort ein hôher wint:
die stolzen hergesellen vluzzen zetal den rîn.
dô sprach der künic gunther:< wer sol nu schifmeister sîn?>
dô sprach der starke sîvrit:< ich kan iuch ûf der fluot
hinnen wol gefüeren, daz wizzet, helede guot:
die rehte wazzerstrâzen die sint mir wol bekant.>
mit freuden si dô schieden ûz der buregonden lant.
der künic von niderlanden ein schalten genam:
von stade begunde schieben der helt vil lobesam.
gunther der küene selbe ein ruoder truoc.
si huoben sich von lande und wâren vroelîch genuoc.
si fuorten rîche spîse, dar zuo den besten wîn,
den man inder kunde vinden umben rîn.
dancwart, hagenen bruoder, der saz unde zôch
an eime starken ruoder: er truoc den muot unmâzen hôch.
ir vil starken segelseil wurden in gestraht:
si fuoren manige mîle ê daz ez wurde naht;
mit freuden si dô kômen vol nider an den sê.
ir starkez arebeiten tet sît den hôchgemuoten wê.
inre tagen zwelfen, sô wir hoeren sagen,
heten si die winde verre dan getragen
gein îsensteine in prünhilde lant:
daz het von tronege hagene ê vil selten bekant. vii âventiure wie gunther ze îslande mit sînen gesellen kom.
dô der künic gunther sô vil der bürge sach
und ouch die wîten marke, wie balder dô sprach:
< sagt mir, friunt sîvrit, ist iu daz bekant:
wes sint dise bürge und ouch daz hêrlîche lant?
ine hân bî mînen zîten, ine wolde lüge jehen,
sô wol erbouwen bürge mêre nie gesehen
in deheinen lande, als ir hie vor uns stât.
er mac wol wesen rîche, der si hie gebouwen hât.>
des antwurte sîvrit:< ez ist mir wol bekant,
ez ist froun prünhilt liut unde lant,
und îsenstein diu veste, als ir mich hôrtet jehen.
dâ muget ir noch hiute schoener frouwen vil gesehen.
und wil iu helden râten, ir habt einen muot,
daz wir jehen gelîche, jâ dunket ez mich guot.
swenne wir noch hiute für prünhilde gân,
sô müezen wir mit sorgen for der küniginne stân.
sô wir die minneclîchen bî ir gesinde sehen,
sô sult ir, helede guote, wan einer rede jehen,
gunther sî mîn herre, ich sî sîn eigen man;
sô mag unser wille harte wol an ir ergân.>
des wâren si bereite swaz er si loben hiez.
durch ir übermüete deheiner ez niht liez,
si jâhen swes er wolde; dâ von in wol geschach,
dô der künic gunther die schoenen prünhilde sach.
< ich enlob ez niht sô verre durch den willen dîn
sô durch kriemhilde, daz schoene magedîn;
diu ist mir sam mîn sêle und sô mîn eigen lîp.
ich wil daz gerne dienen, daz si werde mîn wîp.>
in den selben zîten dô was ir schif gegân
der bürge alsô nâhen. dô sach der künic stân
oben in den venstern vil manige schoene meit.
dô begunde vrâgen der recke küene und gemeit:
< saget mir, friunt sîfrit, durch den willen mîn,
bekennet ir die frouwen und ouch diu magedîn,
die dort her nider schouwent zuo zuns ûf die fluot?
si gebârent dem gelîche, daz si hôhe sint gemuot.>
dô sprach der küene sîfrit:< ir sult von hinnen spehen
tougen in dem muote, und sult mir danne jehen,
welhe ir nemen woldet, hetet irs gewalt.>
< daz tuon ich>, sprach dô gunther, der ritter küen unde balt.
< sô sihe ich under in eine in jenem venster stân
in snêwîzer waete; diu ist sô wolgetân,
die wellent mîniu ougen: vil schoen ist ir der lîp.
ob ich gewalt des haete, si müese werden mîn wip.>
< dir hât erwelt vil rehte dîner ougen schîn:
ez ist diu starke prünhilt, daz schoene magedîn,
die dîn herze minnet, der lîp und ouch der muot.>
elliu ir gebaerde diu dûhte guntheren guot.
dô hiez diu küniginne ûz den venstern stân
ir minneclîchen meide. sine solden niht dâ stân
den vremden anzesehene; des wâren si bereit.
waz dô die frouwen taeten, daz ist uns sider ouch geseit.
gegen den unkunden strichen si ir lîp,
des ie site habeten diu waetlîchen wîp.
an diu engen venster kômen si gegân,
dâ si die recken sâhen; daz wart durch schouwen getân.
ir wâren niwan viere di dâ kômen in daz lant.
sîfrit der starke ein ros zôch an der hant;
daz sâhen durch diu venster diu minneclîchen wîp.
des wart sît getiuret des künic guntheres lîp.
er habt im da bî zoume daz zierlîche marc,
guot unde schoene, vil michel unde starc,
unze der künic gunther in den satel gesaz.
alsô dient im sîfrit; des er doch sît vil gar vergaz.
dô zôch er ouch daz sîne von dem schiffe dan.
er hete solhen dienest selten ê getân,
daz er den stegereif gehabt ie helede mêr.
daz sâhen durch diu venster die frouwen schoen unde hêr.
reht in einer mâze den rittern vil gemeit
von snêblanker varwe ir ros und ouch ir kleit
wâren vil gelîche. ir schilde wol getân,
die lûhten von den handen den vil waetlîchen man.
ir sätele wol gesteinet, ir furbüege smal
( si riten hêrlîchen für prünhilden sal),
daran sô hiengen schellen von liehtem golde rôt.
si kômen zuo dem lande, als ez ir ellen in gebôt.
mit spern niuwe sliffen, mit swerten wol getân,
diu ûf die sporn giengen den waetlîchen man;
diu fuorten die vil küenen, scharpf und dar zuo breit.
daz sach allez prünhilt, diu vil minneclîche meit.
mit im kom ouch dancwart unde hagene.
nu hoeret disiu maere, wie die degene
von rabenswarzer varwe truogen rîchiu kleit.
ir schilde wâren schoene, vil guot, michel unde breit.
von indiâ dem lande man sach si steine tragen;
die kôs man an ir waete vil hêrlîche wagen.
sie liezen âne huote ir schiffel bî der fluot.
sus riten zuo der bürge die helde küen unde guot.
sehs und ahzec türne si sâhen drinne stân,
drî palas wîte und einen sal wol getân
von edelm marmelsteine grüen alsam ein gras,
dar inne diu küniginne mit ir ingesinde was.
diu porte stuont entslozzen, diu burc ûf getân.
dô liefen in engegene die prünhilden man
und enpfiengen wol die küenen in ir frouwen lant.
ir ros man hiez behalten und ir schilde von der hant.
dô sprach ein kameraere:< ir sult uns geben diu swert
und ouch die liehten brünne.>< des sît ir ungewert,>
sprach hagene der küene,< wir selbe wellens tragen.>
dô begunde in sîfrit dâ von diu rehten maere sagen:
< man pfligt in dirre bürge, daz wil ich iu sagen,
daz decheine geste hie wâfen suln tragen.
ir sult si lân behalten: daz ist wol getân.>
daz tet dô vil ungerne hagen der guntheres man.
den gesten hiez man schenken und schaffen ir gemach.
vil manigen snellen recken man dâ ze hove sach
in fürstenlîcher waete allenthalben gân.
dâ wart michel schouwen an die vil küenen getân.
dô tet man prünhilde kunt mit maeren,
daz dâ vremde recken komen waeren
in vil rîcher waete gevlozzen ûf der fluot.
dâ von begunde vrâgen diu magt schoen unde guot.
< ir sult mich lâzen hoeren,> sprach diu künigîn,
< wer die vil unkunden recken mügin sîn,
die in mîner bürge sô hêrlîche stân,
und durch welhe schulde die helde her gevarn hân.>
dô sprach ein ir gesinde:< frouwe, ich mac wol jehen,
daz ich ir deheinen nimêre habe gesehen,
wan gelîche sîfride einer drunder stât:
den sult ir wol enpfâhen, daz ist mit triuwen mîn rât.
der ander der gesellen, der ist sô lobelîch.
ob er gewalt des hête, wol waer er künic rîch
ob wîten fürsten landen, ob er diu möhte hân.
man siht in bî den andern sô rehte hêrlîche stân.
der dritte der gesellen, der ist vil gremlîch
- und ist doch mit schoeme lîbe, küniginne rîch -
von swinden sînen blicken, der er sô vil getuot,
er ist in sînen sinnen, ich waen, vil grimme gemuot.
der der jungest ist dar under, der ist sô lobelîch.
in magtlîchen zühten sihe ich den degen rîch
mit guotem gelaeze sô minneclîche stân.
wir möhtenz fürhten alle, het im hie iemen iht getân.
swie blîde er pflege der zühte und swie schoen im sî der lîp,
er möhte wol erweinen vil waetlîchiu wîp,
swenner begunde zürnen. sîn lîp ist sô gestalt,
er ist in allen tugenden ein degen küene unde balt.>
dô sprach die küniginne:< nu brinc mir mîn gewant.
und ist der starke sîvrit komen in daz lant
durch willen mîner minne, ez gât im an den lîp.
ine fürht in niht sô sêre, daz ich werde sîn wîp.>
dô wart diu küniginne schiere wol gekleit.
dô gie mit ir dannen vil manic schoeniu meit,
wol hundert unde mêre; gezieret was ir lîp.
ez wolden sehen die geste diu vil minneclîchen wîp.
dâ mit giengen recken ûzer îslant,
die prünhilde degene: die truogen swert enhant,
fünfhundert oder mêre; daz was den gesten leit.
dô stuonden von dem sedele die helde küen und gemeit.
dô diu küniginne sîfriden sach,
diu magt zühteclîche zuo dem recken sprach:
< sît willekomen, sîvrit, her in ditze lant.
waz iuwer reise meine, gerne het ich daz erkant.>
< vil michel iuwer genâde, mîn vrou prünhilt,
daz ir mich ruochet grüezen, fürsten tohter milt,
vor disem küenen recken, der hie vor mir stât;
wander ist mîn herre. der êren het ich gerne rât.
er ist geborn von rîne, daz tuot er dir bekant.
er hât durch dînen willen gesuochet ditze lant;
der wil dich gerne minnen, swaz im dâ von geschiht.
nu bedenke dichs bezîte; mîn herre erlaet dichs niht.
er ist geheizen gunther und ist ein künic her
erwürber dîne minne, sône gert er nihtes mêr.
jâ gebôt mir her ze varne der recke wol getân;
wan daz ich entorste, ich hietez gerne verlân.>
si sprach:< ist er dîn herre und bistu sîn man,
diu spil, diu ich im teile, und tarrer diu bestân,
behabt er des die maisterschaft, sô minne ich sînen lîp;
anders muoz er sterben, ê ich werde sîn wîp.>
dô sprach von tronege hagene:< frou, nu lât uns sehen
iuwer spil diu starken. ê daz iu müese jehen
gunther mîn herre, dâ müesez herte sîn.
er mac noch wol gewinnen ein alsô schoene magedîn.>
< den stein den sol er werfen und springen dar nâch.
den gêr mit mir schiezen. lât iu niht sîn ze gâch,
des bedenket iuch vil ebene,> sprach daz vil schoene wîp.
< gebristet im an dem einen, ez gêt iu allen an den lîp.>
sîfrit der starke zuo dem künige trat.
allen sînen willen er in reden bat
mit der küniginne; ez kunde im geschaden niht:
< ez wirt al anders gendet, des sich ir übermuot versiht.>
dô sprach der künic gunther:< küniginne hêr,
nu teilt swaz ir gebietet; und waere is dannoch mêr,
daz bestüende ich alliz gerne durch iuwern schoenen lîp.
mîn houbet wil ich wâgen, irn werdet mîn wîp.>
dô diu küniginne sîne rede vernam,
der spile bat si gâhen, als ir dô daz gezam.
si hiez ir dar gewinnen balde ir strîtgewant,
eine veste brünne und einen guoten schildes rant.
ein wâfenhemde sîdîn daz leit an sich diu meit,
daz in deheime strîte wâfen nie versneit,
von pfelle ûzer libîâ; ez was vil wolgetân.
von porten lieht gewürhte daz sach man schînen dar an.
die zît wart disen recken harte vil gedreut.
dancwart und hagene die wâren ungefreut:
wiez dem künige ergienge, des sorget in der muot.
si dâhten:< unser reise ist uns recken niht ze guot.>
die wîle was ouch sîvrit, der listige man,
ê ez iemen erfunde, in daz schif gegân,
dâ er die tarnkappen verborgen ligen vant.
dar in slauf er vil schiere: dô was er niemen bekant.
er îlte hin widere: dô vant er recken vil,
dâ diu küniginne teilte ir hôhen spil.
dar gie er tougenlîche( von listen daz geschach),
alle die dâ wâren, daz in dâ niemen gesach.
der rinc der was bezeiget, dâ soldez spil geschehen
vor manigem küenem recken, die daz solden sehen.
mêr danne sibenhundert die sach man wâfen tragen;
swer daz spil gewunne, daz ez die helde solden sagen.
dô was nu komen prünhilt: gewâfent man die vant
sam ob si strîten solde umbe elliu küniges lant.
jâ truoc si ob den sîden vil manigen stahelzein.
ir minneclîchiu varwe dar under hêrlîchen schein.
dô kom ouch ir gesinde; die truogen dar zehant
von vil rôtem golde einen liehten schildes rant
mit stahelherten spangen, vil michel unde breit,
darunder spilen wolde diu vil hêrlîche meit.
der frouwen schiltvezzel ein edel porte was.
dar ûfe lâgen steine, grüener denne ein gras;
die lûhten maniger hande mit schîne wider daz golt.
der si solde minnen, der het iz hôhe verscolt.
der schilt was under bukelen, als uns daz ist geseit,
wol drîer hende dicke, den tragen solde diu meit.
von stâle und ouch von golde rîch er was genuoc,
den ir kameraere selbe vierder kûme truoc.
alsô der starke hagene den schilt dar tragen sach,
in vil grôzem unmuote der diu küniginne sprach:
< wie nu, künic gunther? wie vliesen wir den lîp!
der ir dâ gert ze minnen, diu ist des vâlandes wîp.>
vernemt noch von ir waete, der hete si genuoc:
von azagouc der sîden einen wâfenroc si truoc
vil edel und vil rîche, ab des varwe schein
von der küniginne vil manic hêrlîcher stein.
dô truoc man dar der frouwen, swaere und dar zuo grôz,
einen gêr vil starken, den si alle zîte schôz,
scarpf und ungefüege, michel unde breit,
der ze sînen ecken harte vreislîchen sneit.
von des gêres swaere hoeret wunder sagen:
wol vierdehalbiu mässe was der zuo geslagen;
in truogen kûme drîe prünhilde man.
gunther der vil küene harte sorgen began.
er dâht in sînem muote:< waz sol ditze wesen?
der tiufel von der helle, wie kunder dâ vor genesen?
und waer ich dâ ze rîne mit dem lîbe mîn,
si müeste hie vil lange vrî fon mîner minne sîn.>
im was in sînen sorgen, daz wisset, leit genuoc.
allez sîn gewaefen man im einen truoc:
dâ wart der künic rîche wol gewâfent in.
vor leide het hagene vil nâch verwandelt den sin.
dô sprach von burgonden der küene dancwart:
< mich muoz immer riuwen disiu hovevart.
nu hiezen wir ie recken: wie verliesen wir den lîp,
sulen uns in disen landen nu verderben diu wîp!
mich müet daz harte sêre, daz ich kom in daz lant.
und hete mîn bruoder hagene sîn wâfen an der hant
und ouch ich daz mîne, sô möhten sanfte gân
durch ir übermüete alle prünhilde man.
ich sage iu bî den triuwen, si soldenz wol bewarn.
und het ich tûsint eide zeinem fride geswarn,
ê daz ich sterben saehe den lieben herren mîn,
jâ müesen lîp verliesen daz vil schoene magedîn.>
< wir solden ungevangen wol rûmen ditze lant,
ich und mîn bruoder dancwart, heten wir daz gewant,
des wir zenôt bedurfen, und unser swert vil guot,
sô wurde wol gesenftet der frouwen starkiu übermuot.>
wol hôrt diu küniginne waz der degen sprach.
mit smielendem munde si über ahsel sach:
< nu er dunke sich sô biderbe, sô tragt in ir gewant,
und ir vil scharpfen wâfen gebt den recken an die hant.
mir ist als maere, daz si gewâfent sîn,
als ob si blôze stüenden,> sô sprach diu künigin.
< ichen fürhte niemens sterke, den ich noch habe bekant.
ich getrouwe wol gedingen in strîte vor sîn eines hant.>
dô si diu swert gewunnen, alsô diu magt gebôt,
der vil küene dancwart wart von freuden rôt.
< nu spilen swes si wellen,> sprach der snelle man;
< gunther ist unbetwungen, sît daz wir unser wâfen hân.>
diu prünhilde sterke vil groezlîchen schein.
man brâht ir zuo dem ringe einen swaeren mermilstein,
grôz und ungefüege, michel unde wel:
in truogen kûme zwelfe helde küen unde snel.
den warf sie zallen zîten, sô si den gêr verschôz.
der burgonden sorge wurden harte grôz.
< wâfen,> sprach dô hagene,< waz hât der künic ze trût!
jâ soldes in der helle sîn des übeln tiufels brût.>
an ir vil wîzen armen si die ermil want.
si begunde sêre vazzen den schilt an der hant,
den gêr si hôhe zuchte; dô giengez an den strît.
gunther unde sîvrit die vorhten prünhilde nît.
waer im der starke sîfrit niht schiere ze helfe komen,
sô hete si dem künige sînen lîp benomen.
er gie dar tougenlîche und ruort im sîne hant.
gunther sîne liste vil harte sorclîche ervant.
< waz hât er mich gerüeret?> gedâht der küene man.
dô sach er allenthalben: er vant dâ niemen stân.
er sprach:< ich bin ez, sîvrit, der liebe friunt dîn.
vor der küniginne soltu gar âne angest sîn.
den schilt gib mir von hende, den lâ du mich tragen,
und merke mîne lêre, die du mich hoerest sagen.
nu habe du die gebaerde, diu werc wil ich begân.>
dô er vernam diu maere, der künic troesten sich began.
< nu hil du mîne liste, daz ist uns beiden guot.
sône mac diu küniginne ir starken übermuot
an die niht verenden, des si doch willen hât.
nu sich, wie angestlîche si gein dir amme ringe stât.>
dô schôz vil krefticlîche diu vil starke meit
den gêr gein eime schilde, michel unde breit:
den truog an sîner hende daz sigelinden kint.
daz fiur spranc von stâle, alsam ez waete der wint.
des starken gêres snîde sô durch den schilt gebrach,
daz man daz fiur lougen ûz den ringen sach.
des schuzzes beide strûchten, die vil starken man.
si ertwelte si sô sêre, daz si den lîp nâch heten lân.
sîvride dem vil küenen vom munde brast daz bluot.
vil balde spranc er widere: dô nam der helet guot
den gêr, den si geschozzen im hete durch den rant;
den frumt ir dô hin widere sîn vil ellenthaftiu hant.
er dâht:< ich wil niht schiezen daz schoene magedîn.>
er kêrt des gêres snîde hindern rucke sîn;
mit der gêrstangen schôz si der küene man
alsô krefticlîche, daz si strûchen began.
daz fiur staub ûz stâle, sam ez tribe der wint.
den schuz schôz mit ellen daz sigelinde kint.
sine mohte mit ir kreften des schuzzes niht gestân.
ez enhet der künic gunther entriuwen nimmer getân.
prünhilt diu schoene, wie balde si ûf spranc!
< gunther, ritter edele, des schuzzes habe danc.>
si wânde, daz erz hête mit sîner hant getân.
ir was dar nâch geslichen ein verre kreftiger man.
dô gie si hin vil balde; zornic was ir muot,
den stein den huop si hôhe diu schoene maget guot.
si swanc in krefeclîche sô verre von ir dan.
daz sîn die küene degene sêre wundern began.
der stein der was gevallen wol zwelf klâfter dan:
den wurf brach dô mit sprunge diu maget wol getân.
dar gie der herre sîfrit, dâ der stein gelac:
gunther in dô wegete, der helt in werfenne pflac.
sîfrit was vil küene, dar zuo starc unde lanc:
den stein den warf er verrer, dar zuo er wîter spranc.
daz was ein michel wunder und künsteclîch genuoc,
daz er mit dem sprunge den künic gunther doch truoc.
der sprunc der was ergangen, der stein der was gelegen:
dô sach man ander niemen wan gunther den degen.
prünhilt diu schoene wart in zorne rôt.
sîfrit het geverret des künic guntheres tôt.
zuo zir ingesinde diu küniginne sprach,
dô si zent des ringes den helt gesunden sach:
< vil balde gêt her nâher, ir mâge und mîne man.
ir sult dem künec gunther alle wesen undertân.>
dô leiten die vil küenen diu wâfen von der hant.
si buten sich ze füezen ûz burgonden lant
gunthere dem rîchen, vil manic küener man.
si wânden, daz er hête diu spil mit sîner kraft getân.
er gruoztes minneclîche, wander was tugentrîch.
dô nam in bî der hende diu magt lobelîch;
si erloubt im, daz er solde haben dâ gewalt.
des freute sich do hagene, der recke küen unde balt.
si bat den ritter edele mit ir dannen gân
in einen palas wîten; dâ was vil manic man.
durch vorhte manz dem degene deste baz erbôt.
von sîfrides ellen si wâren komen ûzer nôt.
sîfrit der snelle wîs er was genuoc:
die sînen tarnkappen er aber behalten truoc.
dô gie er hin widere dâ vil der frouwen saz.
er sprach zuo dem künige, und tet vil kundeclîche daz.
< wes bîtet ir, mîn herre? wan beginnet ir der spil,
der iu diu küniginne teilet alsô vil,
und lâzet und daz schouwen, wie diu sîn getân?>
sam ob er ir niht ensaehe, gebârt der listige man.
dô sprach diu küniginne:< wie ist daz geschehen,
daz ir habt, her sîfrit, der spil niht gesehen,
diu hie hât errungen diu guntheres hant?>
des antwort ir hagene ûzer burgonden lant:
< da het ir alsô sêre getrüebet uns den muot:
dô was bî dem schiffe sîfrit der helet guot,
dô der vogt von rîne daz spil an iu gewan;
des ist ez im unkundic,> sprach dô der guntheres man.
< sô wol mich dirre maere,> sprach sîvrit der degen,
< daz iuwer hôchverten ist alsus gelegen,
daz iemen lebt sô küene der iuwer meister müge gesîn.
nu sult ir, maget edele, uns volgen hinnen an den rîn.>
dô sprach diu küniginne:< des enkan noch niht ergân.
ez müezen ê bevinden mâge und mîne man.
jâne mag ich alsô lihte gerûmen mîniu lant:
di mîne hôhsten friunde müezen werden ê besant.>
dô hiez si boten rîten allenthalben dan;
si besande alle ir friunde, mâge unde man.
die bat si komen balde ze hove in îslant
und hiez in geben allen rîch und hêrlîch gewant.
si riten tägelîche, spâte unde fruo,
der prünhilde bürge scharhafte zuo.
< jârâ jâ,> sprach hagene,< waz haben wir getan!
wir erbeiten hie vil übele der schoenen prünhilde man.
sô si nu mit ir kreften koment in daz lant,
der prünhilde wille ist uns unbekant:
waz ob si alsô zürnet, daz wir sîn verlorn?
sô ist uns diu maget edele ze grôzen sorgen geborn.>
dô sprach der herre sîvrit:< daz sol ich understên.
des ir dâ habet sorge, des enlâz ich niht ergên.
ich sol iu helfe bringen her in ditze lant
von ûz erwelten degenen, die iu noch wurden ie bekant.
irn sult nâch mir niht vrâgen: ich wil hinnen varn.
got müez iuwer êre di zîte wol bewarn.
ich kum vil schiere widere und bringe iu tûsint man
der aller besten degene, der iemen kunde gewan.>
< sône sît et niht ze lange,> sprach der künic dô.
< wir sîn iuwer helfe vil pillîche vrô.>
er sprach:< ich kum iu widere in vil kurzen tagen.
daz ir mich habt gesendet, daz sult ir prünhilde sagen.> viii âventiure wie sîfrit nâch den nibelungen sînen recken fuor.
sîfrit der vil küene dannen gie zehant
in sîner tarnkappen, dâ er daz schiffil vant.
dar an sô stuont vil tougen daz sigemundes kint:
er fuortez alsô balde, sam ob ez waete der wint.
den vergen sach doch niemen, wie sêrez schiffel vlôz
von sîfrides kreften; die wâren also grôz,
man wânde, daz iz fuorte ein sunderstarker wint.
nein, ez fuorte sîvrit, der schoenen sigelinde kint.
bî des tages zîte und in der einen naht
komer zeinem lande mit groezlîcher maht:
daz hiez zen nibelungen und wâren sîne man.
lant unde bürge daz was im allez undertân.
der herre fuor aleine ûf einen wert vil breit.
daz schif gebant vil balde der ritter vil gemeit.
dô gie er zeinem berge, dâ ein burc stuont:
er suohte herberge, sô noch die reisemüeden tuont.
dô kom er für die porten: verslozzen im diu stuont.
jâ huoten si ir êren, sô noch die liute tuont.
anz tor begunde bôzen der unkunde man;
daz was vil wol behüetet. dô vant er inrethalben dran
einen ungevüegen, der der porten pflac,
bî dem sîn gewaefen zallen zîten lac.
der sprach:< wer ist, der bôzet ûzen an daz tor?>
dô wandelt sîne stimme der küene sîvrit dâ vor.
er sprach:< ich bin ein recke, entsliezet ûf die tür.
mir muoz eteslîcher volgen noch hiute der für,
der gerne sanfte laege unde hete sînen gemach.>
dô zurnder portenaere, dô daz sîfrit gesprach.
nu het der rise küene sîn waefen an sich genomen,
sîn helm ûf sîn houbet was im vil schiere komen,
den schilt er balde zuchte, daz tor er ûf dô swanc.
wie rehte gremlîche er gegen sîvride spranc!
wie er getorste wecken sô manigen küenen man!
dâ wurden slege swinde von sîner hant getân.
dô begunde im schirmen der hêrlîche gast.
dô schuof der portenaere, daz sîn schiltgespenge brast
von einer îsenstangen; des gie dem helde nôt.
ein teil begunde fürhten sîvrit den tôt,
dô der portenaere sô tobelîchen sluoc;
darumbe was im waege sîn herre sîfrit genuoc.
si strîten alsô sêre, daz al diu burc erdôz,
wande ir beider sterke was unmâzen grôz.
er twanc den portenaere, daz er in sît gebant.
do erschullen disiu maere über al der nibelunge lant.
dô hôrt daz grimme strîten verre durch den berc
albrîch der vil starke, ein küene getwerc.
er wart gewâfent balde; dô lief er dâ er vant
disen gast vil edelen, der was in beiden unbekant.
albrîch was vil grimme, dar zuo starc genuoc.
helm unde ringe er an dem lîbe truoc
und eine gîsel swaere von golde an sîner hant.
dô lief er harte sêre dâ er sîvriden vant.
siben knöpfe swaere die hiengen vor dar an.
dâ mit er vor der hende den schilt dem küenen man
sluoc sô bitterlîchen, daz im des vil zebrast.
des kom in grôze sorge dô der waetlîche gast.
den scherm er von der hende gar zebrochen swanc:
dô warfer von im balde sîn wâfen, daz was lanc.
den sînen kameraere wolder niht slahen tôt.
er schônte sîner zühte, als im sîn tugent gebôt.
mit starken sînen handen lief er albrîchen an.
dô vieng er bî dem parte den altgrîsen man:
er zogeten ungefuoge, daz er vil lût erscrê.
zuht des jungen recken diu tet albrîche wê.
lûte rief der küene:< nu lâzet mich genesen!
und möht ich iemens eigen ân einen recken wesen
( dem swuor ich des eide, ich waere im undertân),
ich diende iu ê ich sturbe,> sô sprach der listige man.
dô bant er albrîchen alsam den risen ê.
die sîfrides krefte tâten im vil wê.
daz twerc begunde vrâgen:< wie sint ir genant?>
er sprach:< ich bin ez sîfrit; ich wânde, ich waere iu wol bekant.>
< sô wol mich dirre maere,> sprach aber daz getwerc.
< nu hân ich wol erfunden diu degenlîchen werc,
daz ir von wâren schulden müget landes herre wesen.
ich tuon swaz ir gebietet, daz ir lâzet mich genesen.>
dô sprach der herre sîfrit:< ir sult balde gân
und bringet mir der recken, der besten der wir hân,
tûsint nibelunge, daz mich die hie gesehen.>
waz er der aller wolde, des hôrt in niemen verjehen.
dem risen und albrîchen lôst er dô diu bant.
dô lief er harte balde dâ er die recken vant.
er wacht in grôzen sorgen vil manigen küenen man.
er sprach:< wol ûf, ir helde, ir sult zuo sîfride gân.>
si sprungen von dem bette und wâren vil bereit.
tûsint sneller degene wurden wol gekleit.
si kômen dâ si funden sîfriden stân.
dâ wart ein schône grüezen ein teil mit vorhten getân.
vil kerzen wart enzundet, man schanct im lûtertranc.
daz si sô balde kômen, des saget er in dô danc.
er sprach:< ir müezet hinnen mit mir über fluot.>
des vant er vil bereite die helde küen unde guot.
wol drîzec hundert recken die wâren schiere komen:
ûz den wurden tûsint der besten dô genomen;
den brâht man ir helme und ander ir gewant,
dô er si füeren wolde in daz prünhilde lant.
< hoert, ir guoten ritter, waz ich iu welle sagen:
ir sult vil rîchiu kleider dâ ze hove tragen,
dâ wir sehen müezen vil minneclîchiu wîp.
darumbe sult ir zieren mit guoter waete den lîp.>
nu sprichet lîht ein tumber:< ez mac wol lüge wesen.
wie möhte sô vil ritter bî ein ander sîn gewesen?
wâ nâmen si die spîse, wâ nâmen si gewant?
sine kundenz niht verenden, und ob in dienten drîzec lant.>
sîvrit was sô rîche, als ir wol habt gehôrt:
im diente daz künicrîche und nibelunge hort.
des gaber sînen degenen vil volleclîch genuoc,
wande sîn wart doch niht minre, swie vil man dem schatze truoc.
vil fruo an einem morgen huoben si sich dan.
waz sneller geverten sîvrit dô gewan!
si fuorten ros diu guoten und hêrlîch gewant:
si kômen ritterlîche in daz prünhilde lant.
dô stuonden in den venstern diu minneclîchen kint.
dô sprach diu küniginne:< weiz iemen, wer die sint,
die dort her gein uns vliezent sô verre ûf jenem sê?
si füerent segel rîche, die sint noch wîzer danne ein snê.>
dô sprach der vogt von rîne:< ez sint mîne man;
die het ich an der verte hie nâhe bî verlân;
die hân ich besendet. frouwe, die sint komen.>
der hêrlîchen geste wart vil grôze war genomen.
dô sach man sîfride vor eime scheffe stân
in vil hêrlîcher waete; im volget manic man.
dô sprach diu küniginne:< her künic, ir sult mir sagen:
sol ich die geste enphâhen oder sol ich grüezen si verdagen?>
< ir sult in begegene,> sprach er,< mit zühten gân;
ob wir si sehen gerne, daz si wol daz verstân.>
dô tet diu küniginne daz ir der künic geriet.
sîfride mit dem gruoze von den andern si dô schiet.
man schuof in herberge mit willen al zehant.
dô was sô vil der geste komen in daz lant,
daz si sich allenthalben drungen mit dem scharn.
dô wolden die vil küenen zuo den burgonden varn.
dô hiez diu küniginne teilen sâ zehant
golt unde silber, ros und ouch gewant,
den vremden und den kunden, vil manigem werden man,
des ir ir vater hête nâch sîme tôde vil verlân.
si hiez ouch sagen von rîne den recken alsô hêr,
daz si des schatzes naemen minre oder mêr,
daz si daz mit ir braehten in burgonden lant.
des antwurt ir hagene in hôhem muote sâ zehant:
< vil edeliu küniginne, iu sî für wâr geseit:
ez hât der künic von rîne golt unde kleit
alsô vil ze gebene, daz wir des haben rât,
daz wir iht hinnen füeren iuwer golt oder iuwer wât.>
< nein, durch mîne liebe,> sprach daz magedîn,
< ich wil mit mir hinnen füeren zweinzic schrîn
von golde und ouch sîden, daz geben sol mîn hant,
sô wir komen übere in daz guntheres lant.>
dô sprach diu küniginne:< wem lâz ich mîniu lant?
di sol nu hie bestiften unser beider hant.>
dô sprach der künic edele:< nu heizet her gân
swer iu dar zuo gevalle; den suln wir vogt wesen lân.>
ein ir hôhsten mâge diu frouwe bî ir sach;
er was ir muoter bruoder. zuo dem diu maget sprach:
< nu lât iu sîn bevolhen die bürge und ouch daz lant,
unze daz hie rihte des künic guntheres hant.>
dô welt si ir gesindes tûsint küener man,
die mit ir ze rîne solden varn dan,
zuo jenen tûsint recken von nibelunge lant.
si rihten sich zer verte: man sach si rîten ûf den sant.
si fuorten mit ir dannen sehs und ahzec wîp,
dar zuo wol hundert mägede; vil schoene was ir lîp.
sine sûmten sich niht langer, si îlten vaste dan.
die si dâ heime liezen, hey waz der weinen began!
in tugentlîchen zühten si rûmt ir eigen lant.
si kust ir friunt die naehsten, swaz si der bî ir vant.
mit guotem urloube si kômen ûf den sê.
zuo zir vater lande kom diu frouwe nimmer mê.
dô hôrt man ûf der verte maniger hande spil:
aller kurzewîle der heten si vil.
dô kom in zuo zir reise ein rehter wazzerwint.
si fuoren von dem lande vil harte vroelîchen sint.
jâne wolde si den herren niht minnen ûf der vart:
ez wart ir kurzewîle unz in sîn hûs gespart
ze wormez zuo der bürge zeiner hôchgezît,
dar si vil freuden rîche komen mit ir recken sît. ix âventiure wie sîvrit ze wormez in botschefte fuor.
dô si gevarn wâren vollen niun tage,
dô sprach der küene hagene:< nu merket waz ich sage:
ir sûmt iuch mit den maeren ze wormeze an den rîn.
diu iuwern boten solden nu zen burgonden sîn.>
dô sprach der künic gunther:< ir habt mir reht geseit.
nu bereitet iuch zer verte, ritter vil gemeit,
wande wir in disen zîten ander niemen hân
der dar müge gerîten.> dô sprach der übermüete man:
< nu wizzet, lieber herre, ine bin niht bote guot.
ich wil iuch eins bewîsen, der ez doch gerne tuot:
sîvrit den küenen sult ir ez niht verdagen.
durch iuwer swester liebe getarrez iu nimmer versagen.>
er sande nâch dem recken: der herre kom zehant.
er sprach:< sît daz wir nâhen heim in mîniu lant,
sô solde ich boten senden der lieben swester mîn
und ouch mîner muoter, daz wir nu nâhen an den rîn.
des bite ich iuch, her sîvrit, daz ir die reise tuot,
daz ez mit mir verdiene diu edel maget guot
mit allen mînen friunden, ritter vil gemeit.>
dô sprach der degen küene:< der reise bin ich iu bereit.
nu enbietet swaz ir wellet; des wirdet niht verdaget:
durch die vil minneclîchen sô wirt ez gar gesaget.
zwiu solde ich der verzîhen, die ich in herzen hân?
swaz ir durch si gebietet, daz ist allez getân.>
< sô sagt mîner muoter und ouch der swester mîn,
daz wir an dirre verte in hôhem muote sîn.
lât wizzen mîne brüeder, wie wir geworben hân;
und ander unser friunde sol man diu maere ouch hoeren lân.
kriemhilde und mîne muoter sult ir niht verdagen
mîn und prünhilde dienest sult ir in beiden sagen,
und allem ir gesinde und allen mînen man:
dar nâch ie ranc mîn herze, wie wol ich daz erworben hân.
und sagt ouch mînen brüedern und andern friunden mîn,
daz si mit grôzem vlîze dar zuo gewarnt sîn.
man sol ouch in unsern landen diu maere wizzen lân:
ich wil mit prünhilde vil grôze hôchgezîte hân.
und bitet mîne swester, sô si daz habe vernomen,
daz ich mit mînen gesten sî ze lande komen,
daz si mit vlîze enpfâhe die triutinne mîn.
daz wil ich immer mêre mit triuwen dienende sîn.>
dô der vil küene recke urloup von in genam
und ouch von prünhilde, der ritter lobesam
reit in grôzen freuden ze wormeze an den rîn.
ez enkunde in allen landen ein bote bezzer niht gesîn.
mit vier und zweinzec recken ze wormeze er dô reit.
des küniges kom er âne, dô daz wart geseit,
allez daz gedigene vor jâmer heten nôt:
si vorhten, daz ir herre dort beliben waere tôt.
die helde erbeizet wâren; vil hôhe stuont ir muot.
vil schier in kômen beide die junge künige guot
und al daz hofegesinde. der herre gêrnôt sprach,
dô er sînen bruoder niht bî sîvride ensach:
< willekomen, ritter edele, ir sult uns hoeren lân,
wâ ir mînen bruoder, den künic, habt verlân.
diu prünhilde sterke in waen uns hât benomen:
sô ist uns ir hôhiu minne harte schedelîche komen.>
< iu edeln recken beiden und al den mâgen sîn
enbiutet sînen dienest der hergeselle mîn;
den liez ih wol gesunden: er hât mich her gesant
ze boten mit den maeren, daz ich iu diu taete bekant.
ir sult daz ahten schiere, swie sô daz geschehe,
daz ich iuwer muoter und iuwer swester sehe;
die sol ich lâzen hoeren waz in enboten hât
gunther der künic rîche, des dinc in hôhen êren stât.>
dô sprach der junge gîselher:< dâ sult ir dar gân:
dâ habt ir mîner muoter vil liebe an getân;
diu hât doch michel sorge umbe den bruoder mîn.
si sehent iuch beide gerne, des sult ir âne angest sîn.>
dô sprach der herre sîvrit:< swaz ich in dienen kan,
daz sol vil willeclîchen mit triuwen sîn getân.
wer sagt nu den frouwen, daz ich wil dar gân?>
< daz tuon ich,> sprach dô gîselher, der vil waetlîche man.
der stolze küene recke zuo sîner muoter sprach
und ouch zuo sîner swester, dâ er si beide sach:
< uns ist komen sîvrit, der helt ûz niderlant.
in hât mîn bruoder gunther ze rîne her von im gesant.
er bringet uns diu maere, wiez umben künic stê.
nu sult ir im erlouben, daz er ze hove gê.
er bringt diu rehten maere her von îslant.>
noch was den edelen frouwen vil michel sorgen bekant.
si sprungen nâch ir waete; dô leiten si sich an.
si bâten sîvride dô hin ze hove gân;
daz tet er willeclîche, wand er si gerne sach.
kriemhilt diu vil schoene zuo zim dô güetlîchen sprach:
< sît willekomen, her sîvrit, ritter lobelîch.
war ist komen mîn bruoder, gunther der künic rîch?
von prünhilde sterke den waen wir haben verlorn.
owê mir armen meide, daz ich danne ie wart geborn!>
dô sprach der ritter küene:< nu gebt mir botenbrôt,
ir edeln juncfrouwen; ir weinet âne nôt.
ich liez in wol gesunden, daz tuon ich iu bekant.
er und diu schoene prünhilt hânt mich iu beiden her gesant.
si enbietent iu ir dienest mit triuwen in daz lant,
vil rîchiu küniginne, daz tuon ich iu bekant.
nu lâzet iuwer weinen: si wellent schiere komen.>
sine het in langen zîten sô lieber maere niht vernomen,
mit snêblanken gêren ir ougen wolgetân
wischte si nâch trehenen. danken si began
dem boten dirre maere, diu ir dâ wâren komen.
dô was ir michel trûren und ouch ir weinen benomen.
den boten bat man sitzen; des was er bereit.
dô sprach diu juncfrouwe:< mir waere niht ze leit,
ob ich ze botenmiete iu solde geben mîn golt.
dar zuo sît ir ze rîche: ich wil iu sus immer wesen holt.>
< ob ich nu eine hête,> sprach er,< drîzec lant,
so enpfienge ich doch vil gerne gâbe ûz iuwer hant.>
dô sprach diu minneclîche:< nu sol ez sîn getân.>
si hiez ir kameraere nâch der botenmiete gân.
vier und zweinzic pouge mit gesteine guot
die gab si im ze miete. dô stuont alsô sîn muot,
ern woldes niht behalden; er gab ez sâ zehant
ir naehstem ingesinde, die er zer kemenâten vant.
ir muoter bôt ir dienest in güetlîchen an.
< ich sol iu sagen mêre,> sprach dô der küene man,
< wes iuch der künic bittet, swenn er nu kumet her.
daz weller immer dienen, daz ir leistet sîne ger.
die sîne rîchen geste bitet er iuch wol enpfân;
des manter iuch vil sêre. ir sult des ouch niht lân,
irn rîtet im zegegene für wormez ûf den sant.
des sît ir von dem künige mit grôzen triuwen gemant.>
dô sprach diu minneclîche:< des bin ich vil bereit.
swaz ich im kan gedienen, daz ist im unverseit;
in vriuntlîchen triuwen sô sol ez sîn getân.>
dô mêrte sich ir varwe die si vor liebe dô gewan.
ez enwart nie bote enpfangen deheines fürsten baz.
getorste si in küssen, diu frouwe taete daz.
wie rehte minneclîche er von den frouwen schiet!
dô tâten die burgonden als in sîvrit dô geriet.
sindolt unde hûnolt und rûmolt der degen,
die muosen vil unmuoze zuo den zîten pflegen:
rihten daz gesidele, als in daz was bekant.
des küniges ambetliute man dô mit arebeiten vant.
ortwîn unde gêre, des rîchen küniges man,
die sanden allenthalben nâch den friunden dan
und kunten in die hôchgezît, diu dâ solde sîn.
dâ bereiten sich engegene diu vil schoenen magedîn.
der palas und die wende was allez überal
gezieret gegen den gesten. der guntheres sal
wart vil wol bezimbert durch manigen vremden man.
diu selbe hôchgezît huop vil vroelîchen an.
dô riten allenthalben die wege durch daz lant
der drîer künige mâge; die het man besant,
daz si den solden warten, di in dâ wolden komen.
dô wart ûz den kisten rîcher waete vil genomen.
dô sagt man diu maere, daz man nu rîten sach
den künic mit sînen gesten. dô huop sich ungemach
von des volkes kreften in burgonden lant.
hey, waz man sneller degene bî frouwen prünhilde vant!
dô sprach diu schoene kriemhilt:< ir mîniu mägedîn,
di an dem antpfange mit mir wellen sîn,
die suochen ûz den kisten diu aller besten kleit,
diu si mügen vinden; daz sî den frouwen ouch geseit.>
dô kômen ouch die recken, die hiezen tragen dar
die hêrlîchen sätele nâch rôtem golde var,
die frouwen solden rîten ze wormeze an den rîn.
bezzir pferitgereite kunde ninder gesîn.
hey, waz dâ liehtes goldes von den moeren schein!
ouch lâgen an den zoumen vil manic edel stein.
die güldînen schemile ob liehten pfellen guot
brâht man dar den frouwen. si wâren hôchgemuot.
begürtet mit den sîden vil schoen unde starc
brâht man den frouwen vil wunneclîchiu marc;
diu rîchen fürbüege sach man die moere tragen
von den besten sîden, dâ von iu iemen kunde sagen.
sehs und ahzec frouwen hiez man komen dan,
die gebende truogen. zuo kriemhilde stân
kômen die vil schoenen und heten liehtiu kleit.
dô wart ouch wol gezieret vil manic minneclîchiu meit,
fünfzec unde viere von buregonden lant.
sô wâren ez die besten, die man ze hove vant;
di sah man valevahse under liehten porten gân.
des gunther an si gerte, daz wart mit vlîze getân.
von liehten rîchen pfellen, verre ûz heiden lant,
si truogen vor den gesten sô manic guot gewant,
daz ir genuoge schoene ze rehte wol gezam.
er waere in swachem muote, der ir deheiner waere gram.
von zobel und ouch von harme vil kleider man dâ vant.
dâ wart vil wol gezieret manic arm unt hant
mit bougen ob den sîden, die si dâ solden tragen.
iu enkunde ditze vlîzen zende niemen gesagen.
vil manigen gürtel spaehen, guot unde lanc;
über vil rîchiu kleider manic wîziu hant dô swanc
über röcke ferrans und pfelle ûz arâbîn,
daz si in al der werlde bezzer nimmer kunden sîn.
ez wart in fürgespenge manic schoeniu meit
genaet vil minneclîche. ez möht ir wesen leit,
der ir vil liehtiu varwe niht lûhte gegen der wât.
sô schoenes ingesindes nu niht küniges künne hât.
dô die vil minneclîchen nu truogen ir gewant,
di si dâ füeren solden, die kômen al zehant,
der hôchgemuoten recken ein vil michel kraft.
man truog ouch dar mit schilden vil manigen eschînen schaft. x âventiure wie der künic gunther ze wormze mit frou prünhilt prûtte.
anderthalb des rînes sach man mit grôzem scharn
den künic mit sînen gesten zuo dem stade varn.
ouch sach man dâ bî zoumen leiten manige meit.
di si enpfâhen solden, die wâren alle bereit.
dô die von îslande zen schiffen kômen dan
und ouch von nibelungen sîvrides man,
si gâhten zuo dem lande; unmüezec wart ir hant,
dâ man des küniges friunde des stades anderthalben vant.
nu hoert ouch disiu maere von der künegîn,
uoten der vil rîchen, wie si diu mägedîn
gefrumte von der bürge, dar si dô selbe reit.
dâ gewan ein ander kunde vil manic ritter unde meit.
der margrâve gere kriemhilde zoumte dan
niwan ûz der bürge: sîvrit der küene man
dient ir dô minneclîche. si was ein schoene kint.
des wart im wol gelônet von der juncfrouwen sint.
ortwîn der küene bî froun uoten reit,
vil geselleclîchen manic ritter unde meit.
ze solchem antphange, des mac man wol verjehen,
wart nie sô vil der frouwen bî ein ander gesehen.
vil manic buhurt rîchen sach man dan getriben
von helden loblîchen - niht wol waer ez beliben -
vor kriemhilde der schoenen al zuo den schiffen dan.
dô huop man von den moeren manige frouwen wol getân.
der künic was komen selbe und manic werder gast.
hey, waz starker schefte vor den frouwen brast!
man hôrt dâ hurteclîchen von schilden manigen stôz.
hey, waz dâ rîcher buckelen von gedrange lût erdôz!
die vil minneclîchen die stuonden an der habe.
gunther mit sînen gesten gie von den schiffen abe:
er fuorte prünhilde selbe an sîner hant.
dâ lûhten wider ein ander die edeln stein und ouch daz gewant.
in vil grôzen zühten frou kriemhilt dô gie
dâ si prünhilde mit ir gesinde enpfie.
dâ wart gerucket hôher mit wunneclîcher hant
vil manic schapel rîche, dô si sie enpfiengen in daz lant.
dô sprach gezogenlîche kriemhilt diu künigîn:
< ir sult zuo disen landen grôz willekomen sîn
mir und mîner muoter unde allen, die wir hân.>
dar nâch wart von den frouwen mit triuten küssen niht verlân.
dô prünhilde frouwen vol kômen ûf den sant,
dâ wart vil minneclîchen genomen bî der hant
von hêrlîchen recken manic wîp wol getân.
man sach die schoenen megede vor den küniginnen stân.
ê daz ir gruoz ergienge, daz was ein langiu stunt.
jâ wart dâ geküsset manic rôsenvarwer munt.
noch stuonden bî ein ander die küniges töhter rîch:
daz liebet an ze sehene vil manigen recken lobelîch.
dô speheten mit den ougen die ê hôrten jehen,
daz si sô minneclîches heten niht gesehen
sô die frouwen beide. des jach dâ manic man,
daz si den prîs an schoene in manigen landen müesen hân.
die frouwen spehen kunden und hêrlîchen lîp,
die lobten durch ir schoene daz guntheres wîp.
doch sprâchen dâ di wîsen, die hetenz baz ersehen,
man möhte kriemhilde wol für prünhilde jehen.
wider ein ander giengen beide magt und wîp.
man sach dâ wol gezieret vil manigen schoenen lîp.
dâ wâren sîdîn hütten und manic rîch gezelt:
der was dâ vil gespannen vor wormez über al daz velt.
von des küniges mâgen wart dringen niht verlân.
man hiez die küniginne beide dannen gân,
und mit in al die frouwen, dâ man den scaten vant.
dar brâhten si die degene ûzer burgonden lant.
dô wâren ouch die geste zen rossen alle komen.
vil manic rîchiu tjoste durch schilde wart genomen.
daz velt begunde stouben, sam ob al daz lant
mit louge enbrunnen waere. dâ wurden degene bekant.
wes dâ die helde pflaegen, daz sach vil manic meit.
man sagt, daz her sîvrit mit sînen helden reit
manige widerkêre für die hütten dan.
er fuort der nibelunge tûsint waetlîcher man.
dô kom von tronege hagene, als im der wirt geriet:
den buhurt friuntlîche dô der helt geschiet,
daz si ungestoubet liezen diu minneclîchen kint.
des wart dô von den gesten gevolget zühteclîche sint.
dô sprach der herre gêrnôt:< diu ros nu lâzet stân,
unz ez beginne kuolen: sô sulen wir ane vân
dienen schoenen wîben für den palas wît.
sô der künic welle rîten, daz ir bereite denne sît.>
vor der vesperzîte, dô diu sunne nider gie
und ez begunde kuolen, niht langer man daz lie:
in die stat sich huoben man, magt und wîp.
mit ougen wart getriutet vil maniger juncfrouwen lîp.
dâ wart von guoten recken vil kleider ab geriten
von den hôchgemuoten nâch ir lande siten,
unz für den palas wîten der künic dâ nider stuont.
dâ wart gedienet frouwen, so helde hôchgemuote tuont.
dô wurden ouch gescheiden die rîchen künigîn.
frou uote und ouch ir tohter die giengen beide hin
und ir ingesinde in ein vil wîtez gadem.
dô hôrt man allenthalben vil harte groezlîchen kradem.
gerihtet wart gesidele: der künic wolde gân
ze tische mit den gesten. dô sach man bî im stân
die schoenen prünhilden. krône si dô truoc
in des küniges lande; diu was spaehe und rîch genuoc.
vil manic hergesidele mit guoten tavel breit
vol spîse wart gesetzet, als uns daz ist geseit.
des si haben solden, wie wênic des gebrast!
dô sach man bî dem künige vil manigen hêrlîchen gast.
des wirtes kameraere in pecken goldes rôt
daz wazzer für truogen. des waere lützil nôt,
ob iu daz iemen seite, daz man diente baz
ze küniges hôchgezîten: ich geloube müelîche daz.
ê daz der vogt von rîne wazzer dô genam,
dô tet der herre sîvrit, als im dô gezam:
er mant in sîner triuwe, wes er im verjach,
ê daz er prünhilde dâ heim in îslande sach.
er sprach zuo dem künige:< jâ swuor mir iuwer hant,
swenne daz frou prünhilt koeme in ditze lant,
ir gaebt mir iuwer swester. war sint die eide komen?
ich hân an iuwer reise vil michel arebeit genomen.>
dô sprach der künic rîche:< ir habt mich reht ermant.
jâne sol niht meineide werden des mîn hant.
ich wilz iu helfen füegen, sô ich beste kan.>
dô hiez man kriemhilde ze hove zuo dem künige gân.
mit ir schoenen meiden si kom für den sal.
dô spranc von einer stiegen gîselher zetal;
dô hiez er wider wenden ir schoenen mägedîn:
< niwan mîn swester eine diu sol mit uns ze hove sîn.>
dô brâhter sîne swester dâ man den künic vant.
dâ stuonden ritter edele von maniger fürsten lant.
in dem sal enmitten hiez man si stille stân.
dô was diu frouwe prünhilt an ir sedel nu gegân.
sine wesse niht der maere, waz man dâ wolde tuon.
dô sprach zuo sînen mâgen der dancrâtes sun:
< helfet mir, daz mîn swester sîvriden neme ze man.>
dô sprâchens al gelîche:< si mag in wol mit êren hân.>
dô sprach der künic gunther:< lâ dirz niht wesen leit,
mîn vil liebiu swester, und loese mînen eit.
ich swuor dich eime recken, und wirdet er dîn man,
sô hâstu mînen willen mit grôzen triuwen getân.>
dô sprach diu magt edele:< vil lieber bruoder mîn,
irn sult mich niht vlêhen, jâ wil ich immer sîn
swie ir mir gebietet, daz sol sîn getân.
ich sol in loben gerne, den ir mir, herre, gebt ze man.>
von lieber ougenweide wart sîvrides varwe rôt.
ze dienest sich der meide dô der recke bôt.
man hiez si zuo ein ander in dem ringe stân
und vrâgtes, ob si wolde den vil waetlîchen man.
in magtlîchen zühten si schamte sich ein teil.
iedoch sô was gelücke und sîvrides heil,
daz si in niht versprechen wolde dâ zehant.
ouch lobte si ze wîbe der edel künic von niderlant.
dô si in gelobte und ouch er die meit,
güetlîch umbevâhen daz was dâ vil bereit
von sîvrides armen daz minneclîche kint.
nâch siten wart geküsset diu schoene küniginne sint.
sich teilte daz gesinde. als schiere daz geschach,
an daz gegensidele man sîvride sach
mit kriemhilde sitzen; dar dient in manic man.
man sach die nibelunge nâch im an den sedel gân.
ouch was der wirt gesezzen und prünhilt diu meit.
dô sach si kriemhilde( dô wart ir nie sô leit)
bî sîvride sitzen. weinen si began.
ir vielen heize trähene über liehtiu wange dan.
dô sprach der wirt des landes:< waz ist iu, frouwe mîn,
daz ir sô lâzet truoben liehter ougen schîn?
ir möhtet sanfter lachen, wan iu ist undertân
mîn lant unde rîche bürge und manic waetlîcher man.>
< ich mac wol balde weinen,> sprach diu schoene meit,
< umbe dîne swester ist mir sô grimme leit;
di sich ich sitzen nâhen dem eigenholden dîn;
daz muoz ich immer riuwen, sol si alsô verstôzen sîn.>
dô sprach der künic gunther:< ir mugt wol stille dagen.
ich wil iu zandern zîten disiu maere sagen,
warumbe ich mîne swester dem recken hân gegeben.
jâ mac si mit dem degene immer vroelîche leben.>
si sprach:< mich jâmert immer ir schoene und ouch ir zuht.
und wesse ich war ich solde, ich hete gerne vluht,
daz ich iu nimmer wolde geligen nâhen bî,
irn saget, wâ von kriemhilt diu wine sîvrides sî.>
dô sprach der künic rîche:< ich tuonz iu wol bekant:
er hât als wol bürge als ich und wîtiu lant.
daz wizzet sicherlîchen, er ist ein künic rîch.
des gan ich im ze minnen die schoenen magt lobelîch.>
swaz ir der künic sagete, si hete trüebin muot.
dô gâhete von den tischen vil manic ritter guot.
ir buhurt wart sô herte, daz al diu burc erdôz.
den wirt dô bî den gesten dâ ze wesene verdrôz.
er dâht, er laege sanfter der schoenen frouwen bî.
dô was er des gedingen niht in herzen vrî,
im müese von ir minne ein hôhez liep geschehen.
er begunde vriuntlîche an die magt dicke sehen.
ir ritterschaft die geste hiez man dô abe lân:
der künic mit sîme wîbe ze bette wolde gân.
vor des sales stiegen die frouwen schieden sich.
in zühten minneclîche, als ich wol verwaene mich.
dô kom ir ingesinde; die sûmten sich des niht,
ir rîchen kameraere, die brâhten in diu lieht.
sich teilten dô die recken, der zweier künige man.
dô sach man vil der degene dan mit sîvride gân.
die herren kômen beide aldâ si solden ligen.
dô gedâht ir ieslîcher mit minnen an gesigen
den minneclîchen frouwen; daz trôst in wol den muot.
sîvrides kurzewîle diu wart vil groezlîche guot.
dô der herre sîvrit bî kriemhilde lac,
und er sô minneclîche der juncfrouwen pflac
mit sînen edeln minnen, si wart im sô der lîp.
daz kunde ouch si verdienen als ein tugende rîche wîp.
ine sage iu niht mêre, wie er der frouwen pflac.
nu hoeret ouch disiu maere, wie gunther gelac
bî der sînen briute: der vil maere degen
was vil dicke sanfter bî andern frouwen gelegen.
daz volc was im entwichen, frouwen unde man.
dô wart diu kemenâte balde zuo getân.
er wânde, er solde triuten ir minneclîchen lîp.
ez was noch vil unnâhen, ê daz si wurde sîn wîp.
in sabenwîzem hemede si an ein bette gie.
dô dâht der ritter edele:< nu hân ihz allez hie,
des ich ie dâ gerte in allen mînen tagen.>
si muos im durch ir schoene von grôzen schulden wol behagen.
diu lieht begunde bergen diu guntheres hant.
dô gie der künic rîche dâ er die frouwen vant.
er leite sich ir nâhen: sîn freude diu wart grôz.
die vil minneclîchen der helt mit armen umbeslôz.
minneclîche triuten des kunder vil begân,
ob im des diu frouwe gegunnet wolde hân.
dô zurnde si sô sêre, daz in gemüete daz.
er wânde vinden friunde: dô vander vîntlîchen haz.
si sprach:< ritter edele, ir sultez lâzen stân,
des ir dâ habt gedingen jâne mages niht ergân.
ich wil noch magt belîben, ir sult wol wizzen daz,
unz ich diu rehten maere ervinde an allen dingen baz.>
dô ranger nâch ir minne; daz was der frouwen leit.
dô greif nâch eime gürtel diu hêrlîche meit;
daz was ein starker porte, den si alle zîte truoc.
wie lützil si dem künige sînes willen dô vertruoc!
die füeze und ouch die hende ze samne si im bant;
si truog in zeinem nagele und hieng in an die want.
daz enkunder niht erwenden: vil kreftic wart sîn nôt.
jâ het er von ir sterke vil nâch gewunnen den tôt.
dô begunde vlêgen der meister wânde sîn:
< nu loeset mîn gebende, vil edeliu künigîn.
ine trouw iu, frouwe, nimmer mit minnen an gesigen
und sol ouch harte selten iu sô nâhen mêr geligen.>
sine ruochte, wie im waere wande si vil sanfte lac.
dort muoser allez hangen die naht unz an den tac,
unze daz der morgen durch diu venster schein.
des küniges kurzewîle was die wîle harte klein.
< nu sagt mir, her gunther, waer iu daz iht leit,
ob iuch gebunden funden,> sô sprach diu schoene meit,
< die iuwern kameraere von einer frouwen hant?>
dô sprach der ritter edele:< daz wurde iu übele bewant.
ouch hete ichs lützel êre,> sprach der küene man.
< durch iuwer selber zühte sô lât mich zuo ziu gân.
sît daz iu mîne minne sint sô grimme leit,
jâne sol ich nimmer rüeren mit mîner hant an iuwer kleit.>
dô si daz gehôrte, zehant si in verlie.
wider an daz bette er zuo der frouwen gie.
er leite sich sô verre, daz er ir schoene wât
niht mohte gereichen. des wolde ouch si dô haben rât.
dô kom ir ingesinde und brâhten in diu kleit;
der was in an dem morgen harte vil bereit
swie man dâ gebârte, trûric was genuoc
der edel wirt des landes, swier des tages krône truoc.
nâch siten der si pflâgen unde man durch reht begie,
der künic mit sîner frouwen niht langer daz enlie,
si kômen zuo dem münster, dâ man die messe sanc.
ouch kom der herre sîvrit. sich huop dâ groezlîch gedranc.
nâch küniclîchen êren was in dar bereit
swaz si haben solden, ir krône und ouch ir kleit.
dô wurden si gewîhet. dô daz was getân,
dô sach mans alle viere under krône lobelîche stân.
vil knappen swert dâ nâmen, vier hundert oder baz,
den künigen zen êren, ir sult gelouben daz.
sich huop vil michel freude in des küniges lant.
man hôrte schefte bresten am der swertdegene hant.
dô sâzen in den venstern diu schoenen magedîn:
si sâhen vor in glesten vil maniges schildes schîn.
dô het sich gesundert der künic von sînen man.
swes ander iemen pflaege, man sach in trûrende stân.
im und sîvride ungelîche stuont der muot.
wol wesse sîne swaere der küene degen guot.
dô gienger zuo dem künige, vrâgen er began:
< wie ist iu hînt gelungen? des wolt ich gerne kunde hân.>
dô sprach der wirt zem gaste:< ich klag iu mînen schaden:
ich hân den übeln tiufel heim ze hûs geladen.
dô ich si wânde minnen, vil sêre si mich bant;
si truog mich zeime nagele und hie mich hôhe an ein want.
dâ hieng ich angestlîchen die naht unz an den tac,
ê daz si mich enbunde; unsanfte si mîn pflac.
daz sol iu friwentlîche ûf genâde sîn gekleit.>
dô sprach der herre sîvrit:< daz ist mir groezlîche leit.
des bringe ich iuch wol innen; und lât irz âne nît,
ich schaffe, daz si noch hînte sô nâhen bî iu gelît,
sô daz si iuch ir minne gesûmet nimmer mêr.>
der rede was dô gunther nâch sînen arebeiten hêr.
< nu schouwe mîne hende, wie di geswollen sint;
die twanc si mir sô sêre, als ob ich waere ein kint,
daz mir bluot zen nagelen allenthalben dranc.
ich het ze mîme lebene harte kleinen gedanc.>
dô sprach der starke sîvrit:< du maht noch wol genesen.
uns zwein ist ungelîche hînte gewesen:
mir ist dîn swester kriemhilt als mîn selbes lîp.
ez muoz diu frouwe prünhilt noch hînte werden dîn wîp.
ich kum ze naht vil tougen zer kemenâten dîn
in mîner tarnkappen, des soltu sicher sîn,
sô daz sich mîner liste mac niemen wol verstân;
sô heiz die kameraere zuo zir herbergen gân.
sô lesche ouch ich den kinden diu lieht an der hant.
bî disem wortzeichen sol dir sîn bekant,
daz ich bî dir sî nâhen. jâ twing ich dir dîn wîp.
daz du si hînte minnest, oder ich verliuse den lîp.>
< âne daz du iht triutest,> sprach der künic dô,
< die mîne lieben frouwen, anders bin ich vrô,
sô tuo ir swaz du wellest; und naemstu ir den lîp,
daz solde ich wol verkiesen: si ist ein ungehiurez wîp.>
< daz nim ich,> sô sprach sîvrit,< ûf die triuwe mîn,
daz ich ir niht enminne. diu schoene swester dîn
diu ist mir vor in allen, die ich noch ie gesach.>
des frouwete sich dô gunther, dô daz sîvrit gesprach.
dâ was von kurzewîle in gedrange nôt.
den buhurt unde schallen allez man verbôt,
dâ die frouwen solden in den palas gân;
dô hiezen die kameraere die liute von dem wege stân.
von rossen und von liuten gerûmet was der hof.
der frouwen ieslîche fuort ein biscof,
dô si vor den künigen ze tische solden gân.
in volgte zuo dem sedele vil manic recke wolgetân.
der künic in guotem wâne bî sîme wîbe saz;
daz in gelobte sîvrit, wol gedâhter an daz.
der eine tac in dûhte wol drîzec tage lanc:
an prünhilde minne stuond im aller sîn gedanc,
wand er erbeite kûme, daz man ze naht von tische gie.
die schoenen prünhilde man dô komen lie
und ouch kriemhilde, si bêde an ir gemach.
hey, waz man küener degene bî den schoenen frouwen sach!
sîvrit unde kriemhilt ie baz unde baz
durch liebe ein ander trûten, ir sult gelouben daz.
swaz si im gedienen kunde, wie lützil si des liez!
dô muos ouch leisten sîvrit, als er gunther gehiez.
er stal sich von der frouwen. vil tougen kom er dan,
dâ er vil kameraere vant mit liehten stân;
diu begunder leschen den kinden an der hant.
daz ez sîvrit waere, daz wart dô gunther bekant.
wol wesser, waz er wolde: dô hiez er dannen gân
mägede unde frouwen. dô daz wart getân,
er beslôz mit vlîze selbe dô die tür:
starker rigele zwêne die warfer snelle der für.
diu lieht verbarger schiere under die bettewât.
eines spils begunde - des was dô niht rât -
sîvrit der vil starke und ouch diu schoene meit;
daz was dô dem künige beide lieb unde leit.
der helt sich leite nâhen der juncfrouwen bî.
si sprach:< nu lât ez, gunther, als liep als iu daz sî,
daz ir niht arebeite lîdet alsam ê.>
sît getet diu frouwe dem künige sîfride wê.
dô hal er sîne stimme, daz er niht ensprach.
der künic ez allez hôrte, swie er sîn niht ensach,
daz heimlîcher dinge von im dâ niht geschach:
si heten an dem bette harte kleinen gemach.
er gebârte, sam ez waere gunther der künic rîch:
er umbeslôz mit armen die magt lobelîch.
si warfen ûz dem bette dâ bî ûf einen banc,
daz im sîn houbet lûte an eime scamel erklanc.
wider ûf mit kreftin spranc der vil snelle man:
er woldez baz versuochen. dô er des began,
daz ers im wolde twingin, dem erz gelobet ê,
solch wer deheiner frouwen, waen ich, immer mêr ergê.
dô er niht wolde erwinden, diu magt balde ûf spranc:
< irn sult mir niht zefüeren mîn hemede alsô blanc
mit iuwer grôz unfuoge, wandez ist mir leit;
des bringe ich iuch wol innen,> sprach dô diu minneclîchiu meit.
mit ir vil starken armen beslôz si den degen.
dô wolde si in gebunden alsam den künic legen,
daz si an ir bette möhte haben gemach.
daz er ir wât zerfuorte, diu frouwe ez groezlîche rach.
waz half sîn grôziu sterke und ouch sîn michel kraft?
si erzeigete wol dem degene ir lîbes meisterschaft:
si truog in mit gewalte - dâ wart ir ellen schîn -
und truchtin ungefuoge zwischen der wende und einen schrîn.
< owe,> gedâht der recke,< sol ich nu mînen lîp
von einer magt verliesen? sô mugen elliu wîp
her nâch immer mêre hôhe tragen den muot:
sô versuochet ez vil mänegiu, diu ez sus nimmer getuot.>
dô schamte sich vil sêre der vil küene man,
ob ir gelingen solde. zürnen er began:
mit ungefüeger krefte sazter sich ir wider.
er versuochtez angestlîchen an der küniginne sider.
swie faste si ûf im laege, sîn zorn in dô twanc
und ouch sîn starkez ellen, daz er ân ir danc
sich wider ûf gerihte. sîn angest diu was grôz.
si tâten in dem gademe her und dar vil manigen stôz.
ouch was der künic gunther niht ân angest gar:
er muose dicke wenken vor in her und dar.
si rungen alsô starke, daz ez grôz wunder was,
daz ir ieslîchez vor dem andern ie genas.
den künic müete sêre beidenthalp diu nôt.
doch vorhter michels mêre den sîvrides tôt,
wande si het dem degene den lîp nâch benomen.
wan daz er niht getorste, er waere zehelfe im gerne komen.
jâ werte harte lange under in der strît;
doch brâht er die frouwen wider an daz bette sît.
swie vaste si sich werte, ir wer wart ze jungest kranc.
der künic in sînen sorgen hete manigen gedanc.
ez dûhte in harte lange, ê daz er si betwanc.
si drucht im sîne hende, daz ûz den nageln spranc
daz bluot im von ir kreften; daz was dem helede leit.
sît brâhter an ein lougen die vil hêrlîchen meit
ir ungefüeges willen, des si ê dâ jach.
der künic iz allez hôrte, swie doch niht ensprach.
er druchtes an daz bette, daz si vil lût erschrê.
ir tâten sîne krefte dô vil groezlîchen wê.
dô greif si nâch dem porten, dâ si den ligen vant,
und wold in dâ mit binden: dô wert ez sô sîn hant,
daz ir diu lit erkrachten: dô verzagt ir lîp.
des wart der strît gescheiden: dô wart si guntheres wîp.
si sprach:< künic edele, ir sult mich leben lân.
ez wirt vil wol versüenet swaz ich iu hân getân.
ich gewer mich nimmer mêre der edeln minne dîn,
wand ich hân wol erfunden, daz du kanst frouwen meister sîn.>
sîvrit der stuont dannen: ligen liez er die meit,
sam er von sînem lîbe ziehen wolt diu kleit.
er nam ir ê ein vingerlîn von golde wol getân.
daz wolde got von himele, daz er daz hête verlân!
dar zuo nam er ir gürtel, daz was ein porte guot.
ine weiz, ob er daz taete durch sînen hôhen muot.
er gab ez sîme wîbe: daz wart im sider leit.
dô lâgen bî ein ander gunther und prünhilt diu meit.
er pflag ir minneclîche, als in daz beiden zam.
dô muoste si verkiesen ir zorn und ouch ir scham.
von sîner heinlîche si wart ein lützil bleich.
hey, waz ir von der minne ir vil grôzen krefte entweich!
dône was ouch si niht sterker dan ein ander wîp.
er trûte vil minneclîche den ir vil schoenen lîp.
ob siz versuochte mêre, waz kunde daz vervân?
daz het ir der künic gunther mit sînen minnen getân.
wie rehte minneclîche si im nâhen lac
mit vriuntlîcher liebe unze an den liehten tac!
ouch was der herre sîvrit nu hin wider gegân;
dâ wart er wol enpfangen von einer frouwen wol getân.
er understuont ir vrâge, der si doch hete muot,
und hal siz harte lange, der küene degen guot.
diz kleinoet er ir dâ heime doch ze jungest gap:
daz frumte vil der degene mit samt im selben in daz grap.
der wirt wart an dem morgen verre baz gemuot,
denner dâ vor waere. des wart diu fröude guot
in allen sînen landen von manigem hôhen man,
die er ze hûse ladete; den wart dô dienste vil getân.
diu hôchgezît dô werte unz an den zwelften tac,
daz in al der wîle der scal dâ nie gelac
von aller hande vreuden, der iemen solde pflegen.
dô wart des küniges koste vil harte hôhe gewegen.
des edeln wirtes mâge, als ez der künic gebôt,
si gâben rîchiu kleider, dar zuo daz golt vil rôt,
ros und dar zuo silber vil manigen varnden man.
die gâbe nemen wolden, die scieden vroelîchen dan.
sîvrit der herre ûzer niderlant
mit tûsint sînen recken, allez daz gewant,
daz si ze rîne brâhten, daz wart gar hin gegeben,
und ouch diu ros mit sätelen: si kunden milteclîche leben.
ê man die rîchen gâbe alle dâ verswanc,
die wider ze lande wolden, die dûhte des ze lanc.
ezn wart nie geste mêre baz gepflegen.
sus endet sich diu hôchgezît: daz wolde gunther der degen. ix âventiure wie sîvrit sîn wîp heim ze lande fuorte und wie si sît dâ heime brûtten.
sun der sigemundes mit guotlîchem site
sprach zuo sînen heleden:< tuot des ich iuch bite.
nu bereit uns die moere: jâ wil ich in mîn lant.>
liep was ez sîme wîbe, dô si diu maere an im ervant.
si sprach zuo dem herren:< sît wir von hinnen varn,
daz ich sô harte gâhe, daz heiz ich wol bewarn:
mir suln ê mîne brüeder teilen mit diu lant,>
leit was ez sîvride, dô erz an kriemhilt ervant.
die fürsten zuo zim giengen und sprâchen alle drî:
< nu wizzet daz, herre sîvrit, daz iu immer sî
mit triuwen unser dienest bereit unz in den tôt.>
des neiger dô den degenen, dô manz im sô wol erbôt.
< wir suln ouch mit iu teilen,> sprach gîselher daz kint,
< lant unde bürge, die unser eigen sint:
swaz der wîten erbe uns ist undertân,
der sult ir teil vil guoten mit samt kriemhilde hân.>
zuo sînen konemâgen dô der recke sprach,
dô er den guoten willen an den herren sach:
< got lâze iu iuwer erbe immer saelic sîn
und ouch der liute drinne: jâ tuot diu liebe wine mîn
des teiles wol ze râte, den ir ir woldet geben.
dâ si sol tragen krône, und suln wir daz geleben,
si muoz werden rîcher dann iemen lebender sî.
swaz ir sus gebietet, stên ich iu dienstlîchen bî.>
dô sprach diu frouwe kriemhilt:< habt ir der erbe rât,
umbe buregonden degene ez sô lîhte niene stât,
sine müge ein künic gerne füeren in sîn lant.
jâ sol si mit mir teilen mîner lieben brüeder hant.>
dô sprach der herre gêrnôt:< nu nim dir swen du wil.
die mit dir gerne rîten, der vindestu vil.
von drîzec hundert recken sô habe dir tûsint man:
die sîn dîn heimgesinde.> daz was ir liebe getân.
si bereite sich zer verte, als ir vil wol gezam.
ir edeln ingesindes frou kriemhilt dô nam
zwô und drîzec mägede, dar zuo fünfhundert man.
eckewart der grâve fuor mit sîner frouwen dan.
urloup si alle nâmen, beide ritter unde kneht,
mägede unde frouwen: daz was vil michel reht.
mit küssen gescheiden wurden si zehant.
si rûmten minneclîche dô der buregonden lant.
dô beleiten si ir mâge vil verre ûf den wegen.
man hiez in allenthalben ir nahtselde legen,
swâ si si gerne nâmen, durch der künige lant.
dô wurden boten balde dem künige sigemunt gesant,
daz er daz wizzen solde und ouch sigelint,
daz sîvrit komen wolde und ouch froun uoten kint,
kriemhilt diu vil schoene, von wormez über rîn.
dône kunden in diu maere nimmer lieber gesîn.
< nu wol mich,> sprach dô sigemunt,< daz ich gelebt hân,
daz hie diu schoene kriemhilt sol gekroenet stân.
des müezen wol getiuret sîn diu erbe mîn.
sîvrit der vil küene sol hie nu selbe voget sîn.>
dô gap diu frouwe sigelint vil manigen samît rôt,
silber und golt daz swaere: daz was ir botenbrôt.
si vreute sich der maere und mit ir manic man.
allez ir gesinde mit vlîze kleiden sich began.
man seit ir wer dâ koeme mit sîvride in daz lant.
dô hiezen si gesidele rihten alzehant,
dar zuo er under krône vor fürsten solde gân.
dô riten im engegene des künic sigemundes man.
ist iemen baz enpfangen, daz ist uns unbekant,
denne die helede wurden ze sigemundes lant.
sigelint sîn muoter kriemhilt engegen reit
mit maniger schoenen frouwen; ir volgeten ritter gemeit
in einer tageweide, dâ man die geste sach.
die vremeden und die kunden die dolten ungemach,
unz daz si kômen zer bürge wol bekant,
rîche unde maere, diu was ze santen genant.
mit lachendem munde sigelint und sigemunt
kusten kriemhilde mit vröuden sâ zestunt,
darnâch ir vil liebez kint: ir leit in was benomen
allez ir gesinde was in grôze willekomen.
dô brâhte man die geste für sigemundes sal.
die schoenen juncfrouwen huob man dâ zetal
nider von den moeren. dâ was vil manic man,
dô man den edeln frouwen mit vlîze dienen began.
swie grôz ir hôchgezîten bî rîne was bekant,
noch gap man hie den heleden rîcher gewant,
danne si ie getrüegen noch bî allen ir tagen.
man mohte michel wunder von ir rîcheite sagen.
dô si in ir wirde sâzen und heten genuoc,
waz goltvarwer gêren ir ingesinde truoc,
und vil der edeln steine verwieret wol dar in!
sus pflag ir vlîzeclîche sigelint diu künigin.
dô sprach vor sînen mâgen der herre sigemunt:
< allen mînen friunden sol daz wesen kunt,
daz sîvrit mîne krône hinnen für sol tragen.>
diu maere hôrten gerne die von niderlanden sagen.
dô bevalh er im die krône, geriht und ouch diu lant.
sît was er ir aller meister, die er inder vant.
und dâ er rihten solde, daz wart sô getân,
daz man von schulden vorhte der schoenen kriemhilde man.
in disen hôhen êren lebt er, daz ist wâr,
und riht ouch und krône unz in daz zwelfte jâr,
daz diu schoene kriemhilt einen sun gewan.
daz was des küniges mâgen nâch ir willen wol ergân.
den îlte man dô toufen und gab im den namen
gunther nâch sînem ôheim; des dorfter sich niht schamen.
geriet er nâch den mâgen, er wurde ein küener man.
man zôch in wol mit vlîze; daz wart von schulden getân.
in den selben zîten dô starp frou sigelint.
dô het den gewalt mit alle der edeln uoten kint,
der sô rîcher frouwen ob landen wol gezam;
di mohten ir dô dienen mit grôzen êren âne scham.
nu het ouch dort bî rîne, sô wir hoeren sagen,
bî gunther dem rîchen einen sun getragen
prünhilt diu schoene in burgonden lant.
durch des recken liebe sô wart er sîvrit genant.
wie rehte vlîzeclîche man sîn hüeten hiez!
gunther der vil rîche im magezogen liez,
diez kunden lêren tugende, gewüehs ez zeinem man.
hey, waz im ungelücke sît der mâge an gewan!
maere zallen zîten wart wider und dar geseit,
wie rehte wunneclîche die helde vil gemeit
lebten zallen stunden in sigemundes lant.
daz selbe tet ouch gunther mit sînen mâgen ûz erkant.
daz lant ze nibelunge sîvride nu diente hie
( rîcher sîner mâge wart deheiner nie),
dar zuo sîns vater erbe: er was ein degen guot.
des trouc der vil küene deste hôher den muot.
hort den aller meisten, den ie künic gewan,
âne die es ê pflâgen, hete nu der küene man,
den er vor einem berge mit sîner hant erstreit,
darumb er sluoc ze tôde vil manigen ritter gemeit.
er het den wunsch der êren, und waeres niht geschehen,
sô müese man von schulden sîvride jehen,
er waere ein der beste, der ie ûf ors gesaz.
man vorhte sîne sterke und tet vil pillîche daz. xii âventiure wie gunther sîvriden und kriemhilt ze wormze mit bete brâhte, dâ man in ouch sît ersluoc.
nu dâht ouch alle zîte daz guntheres wîp:
< wie treit et alsô hôhe kriemhilt den lîp?
nu ist doch unser eigen sîvrit ir man:
daz er uns niht endienet, des wolde ich gerne ein ende hân.>
diz truoc si in ir herzen, und wart doch wol verdeit.
daz si ir sô vremde wâren, daz was der frouwen leit.
daz si niht zinses hête von des fürsten lant,
wâ von daz komen waere, daz het si gerne bekant.
sie versuochtez manigen ende, ob kunde daz geschehen,
daz si kriemhilde möhte noch gesehen.
si reitez heinlîche, des si dâ hete muot.
dône dûht den künic rîche der frouwen bete niht ze guot.
< wie kunden wir si bringen,> sprach der lobes rîch,
< her zuo disen landen? daz waere unmügelîch.
si sint uns gar ze verre: ich getar sis niht gebiten.>
des antwurt im prünhilt in vil listigen siten:
< swie hôhe rîche waere deheines küniges man,
swaz im gebüte sîn herre, wie torster daz verlân?>
des ersmielte gunther, dô si daz gesprach:
ern jach sîn niht ze dienste, swie dicker sîvriden sach.
si sprach:< vil lieber herre, durch den willen mîn
sô hilf mir, daz noch sîvrit mit der swester dîn
kom zuo disem lande, daz wir si hie gesehen:
sône kunde mir zer werlde nimmer lieber geschehen.
dîner swester güete und ir vil zühtic muot,
als ich daran gedenke, wie sanfte mir daz tuot,
und ir vil wert enpfâhen, dô ich kom in daz lant!
ez enwart nie antphanc rîcher zer werlde niemen bekant.>
si gertes alsô lange, unz daz der künic sprach:
< ir muget mich sanfte vlêgen, wand ich gerner nie gesach
deheiner slahte geste in den landen mîn.
ich wil in boten senden, daz si zuns komen an den rîn.>
dô sprach diu küniginne:< nu sult ir mir sagen,
wenne ir si welt besenden, oder in welhen tagen
suln unser friunde komen in daz lant?
die ir dar senden wellet, die lât werden mir bekant.>
< daz tuon ich,> sprach dô gunther,< drîzec mîner man
wil ich dar lâzen rîten.> die hiezer für sich gân;
bî den enbôt er maere in sîvrides lant.
ze liebe gab in prünhilt vil harte zierlîch gewant.
dô sprach dô gunther:< ir recken, ir sult sagen
swaz ich bî iu enbiete, des sult ir niht verdagen
sîvrit mînen friunt und ouch die swester mîn,
daz kan in der werlde niemen holder gesîn.
und bitet si von uns beiden leisten âne strît,
daz si komen ruochen zunser hôchgezît.
gein disen sunewenden sol er mit sînen man
sehen hie vil manigen, der im vil grôzer êren gan.
sîme vater sigemunde sagt ouch den dienest mîn,
daz ich mit mînen mâgen im immer waege sîn;
und saget ouch mîner swester, daz si niht lâze daz,
sine kom zir friunden: irn gezam nie hôchgezîten baz.>
frou uote und al die frouwen, die man ze hove vant,
enbuten ouch ir dienest in sîvrides lant
den minneclîchen meiden und manigem küenen man.
gêre der vil küene sich huop mit den maeren dan.
si fuoren reislîche. ir pfärit und ir gewant
daz was in komen allen: dô rûmten si daz lant.
in zogte wol der reise dar si dâ solden varn.
der künic mit geleite bat die boten wol bewarn.
inre tagen zwelfen si kômen in daz lant
ze nibelunges bürge. dar wâren si gesant;
dâ vunden si mit freuden den vil küenen degen.
diu ros den boten wâren müede von den langen wegen.
dem künige und sîme wîbe wart zehant geseit,
in waeren komen geste, die trüegen solhiu kleit,
als man zen burgonden dô der site pflac.
kriemhilt spranc von dem bette, dar an si bî ir liebe lac.
si bat an ein venster ir mägede eine gên;
diu sach den küenen gêren an dem hove stên
mit sînen hergesellen, die wâren dar gesant.
gein ir herzeleide wie liebiu maere si bevant!
si sprach zuo dem künige:< ir sult ûf stên.
ich sihe den starken gêren her ze hove gên;
in hât mîn bruoder gunther waetlîch her gesant.
waz der recke werbe, daz het ich gerne bekant.>
allez das gesinde dar lief unde gie.
in vil grôzen freuden man die geste enpfie,
und tâten in daz beste daz si kunden dô,
wande si ir künfte in ir herzen wâren vrô.
gêre wol enpfangen wart mit sînen man;
ir ros man hiez behalten, die helde brâht man dan,
dâ der herre sîvrit bî kriemhilde saz.
si sâhen in vil gerne, daz sult ir wizzen âne haz.
gegen den lieben gesten si stuonden ûf zehant.
wol wart enpfangen gêre von burgonden lant
und sîne hergesellen. bî der hende dan
kriemhilt fuorte gêren; daz wart durch liebe getân.
si bat in zuo zir sitzen. er sprach:< wir suln stên.
erloubet uns die boteschaft, ê daz wir sitzen gên,
und hoeret disiu maere, waz iu enboten hât
gunther unde prünhilt, der dinc an êren hôhe stât,
und waz iu iuwer muoter, mîn frouwe, her enbôt.
gîselher der junge und ouch gêrnôt
und iuwer besten mâge, die hânt uns her gesant
und enbietent iu ir dienest ûzer burgonden lant.>
< nu lôn in got,> sprach sîvrit,< ich getrouw in allen wol
triuwen unde guotes, alsô man friunden sol;
daz selbe tuot ir swester. wie si gehaben sich,
die unsern lieben friunde, daz sult ir lâzen hoeren mich.
sît daz wir von in schieden, hât ieman iht getân
den mînen konemâgen, daz lâzet mich verstân;
daz wil ich in mit triuwen immer helfen tragen,
unze daz ir vîende den mînen dienest müezen klagen.>
dô sprach der marcgrâve gêre, ein recke guot:
< si sint in allen tugenden mit freuden wol gemuot.
si ladent iuch ze rîne zeiner hôchgezît,
wande si iuch gerne saehen, daz ir des âne zwîfel sît.
und bitent mîne frouwen, si sul mit iu komen;
swenne sô der winder ein ende habe genomen,
gein disen sunewenden sô wolden si iuch sehen.>
dô sprach der herre sîvrit:< daz kunde müelîch geschehen.>
dô sprach aber gêre ûz buregonden lant:
< iuwer muoter uote diu hât iuch gemant
und iuwer brüeder beide, ir sult in niht verdagen
daz ir in sît sô verre, daz hoere ich si vil dicke klagen.
prünhilt mîn frouwe und alle ir magedîn,
die fröuwent sich der gegene, ob daz kunde sîn,
daz si iuch noch gesaehen, sô si des habent muot.>
dô dûhten disiu maere die schoenen kriemhilde guot.
gêre was ir sippe: der wirt in sitzen hiez.
den gesten hiez man schenken, niht langer man daz liez.
dô was ouch komen sigemunt. dô er die boten sach,
der herre minneclîche zuo den burgonden sprach:
< sît willekomen ir recken, ir guntheres man.
sît kriemhilt ze wîbe sîvrit mîn sun gewan,
sô solde man iuch degene dicker bî uns sehen,
ob ir uns mit triuwen woldet friuntschefte jehen.>
si sprâchen, swenner wolde, si solden gerne komen.
in wart ir michel müede mit freuden vil benomen.
die boten bat man sitzen, spîse man in truoc;
der wart den lieben gesten gegeben volleclîch genuoc.
man gab in herberge und schuof in guot gemach.
der herre zuo den gesten minneclîchen sprach:
< lât iuch niht betrâgen; darumbe ir sît gesant
her von unsern friunden, wir sulenz iu schiere tuon bekant:
ich muoz michs noch berâten mit den friunden mîn.>
er gie zeiner sprâche mit den recken sîn.
er sprach:< mîn friunt gunther hât nâch uns gesant
zeiner hôchgezîte: nu ist ze verre mir sîn lant;
und bitent mîne frouwen, daz si mit var.
nu râtent, liebe vriunde, wie sol si komen dar?
und solde ich herverten durch si in drîzec lant,
dâ müese in gerne dienen hin diu sîvrides hant.>
dô sprâchen sîne recken:< habt ir der reise muot,
sô wellen wir iu râten, daz iu wirdet guot:
ir sult mit tûsint recken rîten an den rîn.
sô mugt ir wol mit êren dâ zer hôchgezîte sîn.>
dô sprach von niderlanden der herre sigemunt:
< welt ir zir hôchgezîte, wan tuot ir mir daz kunt?
ob ez iu niht versmâhet, so rîte ich mit iu dar
und bringe iu hundert degene: dâ mit mêr ich iuwer schar.>
< sît ir welt mit uns rîten, vil lieber vater mîn,>
sprach der herre sîvrit,< vrô sol ich des sîn.
inre tage zwelfen sô rûm ich mîniu lant.>
die si dô füeren wolden, den gap man ros und ouch gewant.
dô der künic edele der reise hete muot,
dô hiez man wider rîten die snellen boten guot.
den sînen konemâgen enbôt er an den rîn,
daz er gerne wolde dâ zir hôchgezîte sîn.
sîvrit unde kriemhilt, als wir hoeren sagen,
sô vil den boten gâben, daz ez niht mohten tragen
ir moere heim ze lande: er was ein rîcher man.
ir starken soumaere si triben vroelîchen dan.
ir volc daz kleite sîvrit und ouch sigemunt.
eckewart der grâve der hiez dô an der stunt
frouwen kleider suochen, die besten, die man vant
oder iemen vinden kunde über allez sîvrides lant.
sätil unde schilde bereiten man began.
rittern unde frouwen, die mit im wolden dan,
den gab man swaz si wolden: wie wênic in gebrast!
dô brâhter sînen friunden manigen hêrlîchen gast.
den boten zogete sêre wider ûf den wegen.
dô kom wol ze lande gêre der degen.
er wart vil wol enpfangen: dô stuonden si zetal
nider von den moeren für den guntheres sal.
der künic durch grôze liebe von dem sedele spranc.
daz si sô snelle koemen, des bat si haben danc
prünhilt diu schoene. der künic zen boten sprach:
< wie vert mîn friunt sîvrit, von dem mir liebes vil geschach?>
dô sprach der küene gêre:< dâ wart er freuden rôt,
er und iuwer swester. nie friunden baz enbôt
sô friuntlîcher maere deheiner slahte man,
als iu der herre sîvrit und ouch sîn vater hât getan.>
dô sprach zem marcgrâven des edeln küniges wîp:
< nu sagt mir, kumet kriemhilt? hât noch ir schoener lîp
behalten iht der zühte, der si wol kunde pflegen?>
er sprach:< si koment beide, und mit in manic küener degen.>
frou uote bat dô drâte die boten zuo zir gên.
daz mac man an ir vrâge harte wol verstên,
daz si vil gerne hôrte, was kriemhilt noch gesunt.
er sagete, wie er si funde, und daz si koeme in kurzer stunt.
ouch wart von in diu gâbe ze hove niht verdeit,
die in dort gab sîvrit: golt, silber under kleit
daz brâhte man ze sehene der drîer künige man.
der ir vil grôzen milte wart in dô dankes vil getân.
< er mac wol geben ringe,> sprach hagene der degen,
< ern kundez niht verswenden, und solt er immer leben:
hort der nibelunge beslozzen hât sîn lant.
hey, solden wir den teilen noch in buregonden lant!>
allez daz gedigene freute sich der zuo,
daz si komen solden. spâte unde fruo
wâren vil unmüezic des fürsten ambtman.
waz rîcher hergesidele man dâ rihten began!
ortwîn unde sindolt, die zwêne küene degen,
die wâren vil unmüezic. die zît si muosin pflegen,
der truhsaeze und der schenke, rihten manigen banc;
des hulfen ir undertânen. des sagete in gunther dô danc.
rûmolt der kuchenmeister vil wol berihte sît
die sînen undertânen. vil manigen kezzil wît,
häfene unde pfannen, hey, waz man der dâ vant!
dô bereite man den spîse, die dâ kômen in daz lant.
der frouwen arebeiten was ouch niht kleine,
dâ si bereiten ir kleider. die edeln steine
mit glanze verre glesten, verwieret in daz golt,
dô si sie ane leiten, daz in die liute wurden holt. xiii âventiure wie kriemhilt mit ir man zer hôchgezîte fuor.
alle ir unmuoze die lâzen wir nu sîn,
und sagen iu, wie kriemhilt und ouch ir magedîn
zer hôchgezîte fuoren von nibelunge lant.
nie getruogen moere sô manic hêrlîch gewant.
vil der leitschrîne man schicte zuo den wegen.
dô reit mit sînen friunden sîvrit der degen
und ouch diu küniginne ûf hôher freuden wân.
ir freude muose leider mit grôzem jâmer sît zergân.
dâheime si dô liezen ir beider kindelîn
belîben in ir landen: daz muos et alsô sîn.
von ir hovereise erstuonden starkiu sêr:
vater unde muoter gesach daz kindel nimmer mêr.
dâ mite reit der herre, der künic sigemunt.
solder des getrouwen, wie ez im nâch der stunt
zer hôchgezîte ergienge, ern het ir niht gesehen.
jâ kunde im in der werlde leider nimmer geschehen.
boten man für sande, die diu maere sagten dar.
dô reit ouch in engegene mit maniger liehten schar
vil der guoten degene, der guntheres man.
der wirt sich gegen den gesten sêre vlîzen began.
er gie zuo prünhilde dâ er si sitzen vant:
< wie enpfie et iuch mîn swester, dô ir kômet in daz lant,
sam sult ouch ir enpfâhen daz sîvrides wîp.>
< daz tuon ich,> sprach diu frouwe,< daz hât verschuldet wol ir lîp.>
dô sprach aber gunther:< si koment uns morgen fruo.
nu ir si welt enpfâhen, dâ grîfet balde zuo,
daz wir ir in der bürge niht erbîten hie:
mir kom in manigen zîten sô rehte lieber geste nie.>
ir meide und ir frouwen die hiez si dô zehant
suochen guotiu kleider, diu besten diu man vant,
diu si wol mit êren vor gesten mohten tragen.
wie gerne si daz taeten, daz mac man lîhte gesagen.
ouch îlten in dô dienen die guntheres man;
alle sîne degene der wirt zuo sich gewan.
dâ reit diu küniginne mit ir frouwen mite
gegen den lieben gesten al nâch friuntlîchem site.
mit wie getânen êren man die geste enpfie!
si dûhte, daz frou kriemhilt prünhilde nie
sô rehte wol enpfienge in burgonden lant.
die si ê niene gesâhen, den wart vil hôher muot erkant.
nu was ouch komen sîvrit mit den sînen man.
man sach die helde wenden wider unde dan
des veldes allenthalben mit ungefüegen scharn.
dringen unde stouben kunde niemen dâ bewarn.
dô der wirt des landes sîvriden sach
und ouch sigemunden, wie güetlîch er sprach:
< nu sît mir willekomen und al den vriunden mîn.
der iuwer hovereise suln wir hôchgemuote sîn.>
< nu lône iu got,> sprach sigemunt, der êre gernder man,
< sît daz iuch mîn sun sîvrit ze friunde gewan,
dô rieten mîne sinne, daz ich iuch solde sehen.>
dô sprach der wirt zem gaste:< nu ist mir liebe dran geschehen.>
sîvrit wart enpfangen, als im daz wol gezam,
mit vil grôzen êren: im was dâ niemen gram.
des half mit grôzen zühten gîselher und gêrnôt.
ich waene, man ez gesten nie sô minneclîch erbôt.
dô nâhten zuo zein ander der zweier künige wîp.
dâ wart vil sätil laere: maneger schoenen frouwen lîp
wart von recken handen erhaben ûf daz gras.
die frouwen gerne dienten, waz der mit unmuozen was!
dô giengen zuo zein ander diu minneclîchen wîp.
des was in grôzen freuden vil maniges recken lîp,
daz ir beider grüezen sô schône wart getân.
dô sach man vil der degene mit zühten bî den frouwen stân.
daz herrenlîch gesinde sich viengen bî der hant.
in zühten grôze nîgen, des man vil dâ vant,
und küssen minneclîche von frouwen wolgetân.
daz was liep ze sehene den künigen und ir beider man.
sine biten dâ niht langer, si riten zuo der stat.
der wirt den sînen gesten daz wol erzeigen bat,
daz man si gerne saehe in burgonden lant.
vil manigen puneyz rîchen man vor den juncfrouwen vant.
ûzer tronege hagene und ouch ortewîn,
daz si gewaltic waeren, daz wart dâ vil wol schîn:
swaz si gebieten wolden daz torste nieman lân.
von in wart michel dienest den edeln gesten getân.
vil schilde hôrt man schellen dâ zem bürgetor
von stichen und von stôzen. vil lange habt der vor
der wirt mit sînen gesten, ê daz si kômen drin.
jâ gie in diu stunde mit vil grôzen vreuden hin.
für den palas rîchen mit freuden si dô riten.
vil manigen pfellel spaehen, rîch und wol gesniten
sach man über sätele den frouwen wolgetân
allenthalben hangen. dô kômen guntheres man.
die hiezen si dô füeren balde an ir gemach.
under wîlen blicken man prünhilde sach
an frouwen kriemhilde, diu schoene was genuoc:
ir varwe gegen dem glanze den schîn vil hêrlîchen truoc.
allenthalben schallen ze wormez in der stat
hôrt manz gesinde. der wirt den marschalc bat,
dancwart, hagenen bruoder, er solde ir selbe pflegen.
dô begunder daz gesinde harte güetlîche legen.
dar ûze und ouch dar inne spîsen man si lie.
ez enwart deheiner geste baz gepflegen nie:
allez waz si wolden, des was man in bereit.
der künic was sô rîche, daz dâ wart niemen niht verseit.
man dient in frîuntlîche und âne allen haz.
der wirt dô ze tische mit sînen gesten saz:
dô muose sitzen sîvrit als er ê het getân.
mit im gie ze tische vil manic waetlîcher man.
einlif hundert recken an dem ringe sîn
mit im zem ezzen sâzen. prünhilt diu künigîn
gedâht, daz eigen holde niht rîcher kunden wesen.
si was im noch sô waege, daz si in gerne lie genesen.
aldâ der wirt mit freuden mit sînen gesten saz,
vil der rîchen kleider wart von wîne naz,
dâ die schenken solden zuo den tischen gân.
dâ wart vil voller dienest mit grôzem willen getân,
sô man ze hôchgezîten lange hât gepflegen.
frouwen unde meide hiez man schône legen.
von swannen si dar kômen, der wirt in willen truoc.
mit vil grôzen zühten man gab in allen genuoc.
dô diu naht het ende und daz der tac erschein,
ûz den leitschrînen vil manic edel stein
erlûht in guoter waete, die ruorte frouwen hant.
dô wart dar für gesuochet vil manic hêrlîch gewant.
ê daz ez vol ertagete, dô kômen für den sal
vil ritter unde knehte: dô huop sich aber schal
vor einer fruomesse, die man dem künige sanc.
dâ riten junge degene, daz mans in muose sagen danc.
lût und âne mâze manic pusûn erdôz;
von trumben unde floyten wart der schal sô grôz,
daz wormez diu vil wîte darnâch vil lûte erschal.
die hôchgemuoten degene zen rossen kômen über al.
dô huop sich in dem lande harte hôch ein spil
von manigem guoten degene. der was dâ harte vil,
den ir tumbiu herzen rieten hôhen muot:
den sach man under schilde manigen zieren recken guot.
in diu venster sâzen diu hêrlîchen wîp
und vil der schoenen mägede: gezieret was ir lîp.
si sâhen kurzewîle von manigem küenem man.
der wirt mit sînen degenen selbe rîten dâ began.
alsô vergie ir wîle; diu dûhte si niht lanc.
dô hôrte man zem tuome vil maniger glocken klanc.
dô kômen in die moere: die frouwen riten dan.
den edeln küniginnen volget vil manic küene man.
si stuonden vor dem münster nider ûf daz gras.
prünhilt ir gesten dannoch vil waege was.
si giengen under krône in daz münster wît.
diu liebe wart sît gescheiden: daz frumte groezlîcher nît.
dô si gehôrten messe, si fuoren wider dan
mit vil grôzen zühten; man sach si sider gân
ze tische minneclîche. ir freude nie gelac
dâ zer hôchgezîte unz an den einliften tac.
dô gedâht diu küniginne:< ine mac niht langer dagen.
swie ich daz gefüege, kriemhilt muoz mir sagen,
warumbe uns alsô lange den zins versezzen hât
ir man, derst unser eigen. der vrâge hân ich keinen rât.>
sus warte si der wîle, als ez der tiufel riet.
die fröude und ouch die hôhgezît mit jâmer si dô schiet.
daz ir lac amme herzen, ze lieht ez muose komen.
des wart in mangen landen von ir jâmers vil vernomen. xiv âventiure wie die küniginne sich mit einander zerwurfen.
vor einer vesperzîte man ûfem hove sach
ze rossen manigen recken. hiusir unde dach
waz allez vol durch schouwen von liuten überal.
dô wâren ouch die frouwen zen venstern komen in den sal.
ze samene dô gesâzen die küniginne rîch.
si reiten von zwein recken, die waeren lobelîch.
dô sprach diu frouwe kriemhilt:< ich hân einen man,
daz elliu disiu rîche zuo sînen henden solden stân.>
des antwurt ir prünhilt:< daz möhte vil wol sîn,
ob niemen mêre enlebte wan sîn unde dîn,
sô möhten im diu rîche wol wesen undertân:
die wîle aber lebt gunther, sô kundez nimmer ergân.>
dô sprach aber kriemhilt:< nu sihstu wier stât,
wie rehte herrenlîche er vor den recken gât,
alsam der liehte mâne vor den sternen tuot:
des muoz ich wol von schulden tragen vroelîchen muot.>
dô sprach diu hûsfrouwe:< swie waetlîch sî dîn man,
swie schoene und swie biderbe, sô muostu vor im lân
gunthern den recken, den edeln pruoder dîn:
der muoz vor allen künigen mit lobe waerlîche sîn.>
des antwurt ir kriemhilt:< sô tiuwer ist wol mîn man,
daz ich in âne schulde niht gelobet hân:
an vil manigen tugenden ist sîn êre grôz.
geloubestu des, prünhilt, er ist wol guntheres genôz.>
< jâne soltu mir ez, kriemhilt, zarge niht vervân,
wande ich doch âne schulde die rede niht hân getân.
ich hôrt si jehen beide, do ichs alrêrste sach,
und dâ des küniges wille an mîme lîbe geschach,
und dâ er mîne minne sô ritterlîch gewan:
dô jach des selbe sîvrit, er waere sküniges man.
des hân ich in für eigen, sît ichs in hôrte jehen.>
dô sprach diu frouwe kriemhilt:< so waer mir übele geschehen.
wie heten sô geworben die edeln brüeder mîn,
daz ich eigenmannes wine solde sîn?
des wil ich dich, prünhilt, vil vriuntlîchen biten,
daz du die rede lâzest mit vil minneclîchen siten.>
< ine mag ir niht gelâzen,> sprach dô des küniges wîp.
< zwiu sold ich verkiesen sô maniges recken lîp,
der uns mit dem künige ist dienstlîch undertân?
mich müet, daz ich sô lange niht zins von im gehabt hân.>
< du muost in von im verkiesen, daz er dir nimmer bî
wone deheiner dienste. er ist tiurer danne sî
gunther mîn bruoder: du solt nimmer daz geleben,
daz er dir zins deheinen von sînen landen müeze geben.>
< du ziuhest dich ze hôhe,> sprach aber des küniges wîp.
< nu wil ich sehen gerne, ob man den dînen lîp
habe ze solhen êren als man den mînen tuot.>
die frouwen wâren beide harte zornic gemuot.
dô sprach diu frouwe kriemhilt:< daz muoz et nu geschehen.
sît du mînes mannes für eigen hâst verjehen,
nu müezen hiute kiesen der zweier künige man,
ob ich vor küniges wîbe türre zuo der kirchen gân.
ich lâze dich wol schouwen, daz ich bin adelvrî:
mîn man ist verre tiuwerr danne der dîne sî;
dâ mite wil ich selbe niht bescholten sîn.
du muost daz hînte kiesen, wie diu eigene diu dîn
ze hove gê vor recken in buregonde lant.
ich wil selbe wesen edeler danne iemen habe bekant
deheine küniginne, diu krône ie her getruoc.>
dô huop sich under den frouwen grôzes nîdes genuoc.
dô sprach aber prünhilt:< wiltu niht eigen sîn,
sô muostu dich scheiden von den frouwen mîn
mit dînem ingesinde, dâ wir zem münster gân.>
< entriuwen,> sprach dô kriemhilt.< daz sol werden getân.>
< nu kleidet iuch, mîn mägede,> sprach sîvrides wîp.
< ez muoz âne schande belîben hie mîn lîp.
ir sult daz lâzen schouwen, und habt ir rîche wât.
si mac sîn lougen gerne, des prünhilt verjehen hât.>
man moht in lîhte râten: si suochten rîchiu kleit.
dâ wart vil wol gezieret manic frouwe unde meit.
dô gie mit ir gesinde des edeln wirtes wîp,
( ze wunsche wart gekleidet der schoenen kriemhilde lîp)
mit drin und vierzec meiden, di brâhtes an den rîn;
die truogen liehte pfellel, geworht in arâbîn.
sus kômen zuo dem münster die meide wol getân.
in warten vor dem hûse alle sîvrides man.
die liute nam des wunder, wâ von daz geschach,
daz man die küniginne nu gescheiden sach,
daz si niht bî ein ander giengen alsam ê.
dâ von wart manigem degene sît vil sorclîchen wê.
hie stuont vor dem münster daz guntheres wîp.
dô hete kurzewîle vil maniges recken lîp
mit den schoenen frouwen, der si dâ nâmen war.
dô kom diu edel kriemhilt mit maniger hêrlîchen schar.
swaz kleider ie getruogen edeler ritter kint,
wider ir gesinde was iz gar ein wint:
si was sô rîch des guotes, daz drîzec künige wîp
niht möhten wol erziugen daz tet der kriemhilde lîp.
ob iemen wünschen solde, der kunde niht gesagen,
daz man sô rîcher kleider gesaehe ie mêr getragen
als in der wîle truogen ir meide wolgetân.
wan ze leide prünhilde, ez hete kriemhilt verlân.
zesamne si dô kômen vor dem münster wît.
ez tet diu hûsfrouwe durch einen grôzen nît,
die edeln kriemhilde hiez si stille stân:
< jâ sol vor küniges wîbe nimmer eigen diu gegân.>
dô sprach diu frouwe kriemhilt( zornic was ir muot):
< kundest noch geswîgen, daz waere dir guot.
du hâst geschendet selbe den dînen schoenen lîp:
wie mac immer kebse mit rehten werden küniges wîp?>
< wen hâstu hie verkebset?> sprach des küniges wîp.
< daz tuon ich dich,> sprach kriemhilt,< den dînen schoenen lîp
minnet êrste sîvrit, mîn vil lieber man:
jâ enwas ez niht mîn bruoder, der dir den magetuom an gewan.
war kômen dîne sinne? ez was ein arger list.
zwiu lieze du in minnen, sît er dîn eigen ist?
ich hoere dich,> sprach kriemhilt,< âne alle schulde klagen.>
< entriuwen,> sprach dô prünhilt,< daz wil ich gunthere sagen.>
< dich hât dîn übermüete,> sprach kriemhilt,< betrogen.
du hâst mich ze dienste mit rede dich an gezogen.
daz wizze in rehten triuwen, ez ist mir immer leit:
getriuwer heinlîche wirde ich dir nimmer mêr bereit.>
prünhilt dô weinde. kriemhilt niht langer lie,
vor des küniges wîbe inz münster si dô gie
mit ir ingesinde. dô huop sich grôzer haz.
des wurden liehtiu ougen vil starke trüebe unde naz.
swaz man gote gediente oder iemen dâ gesanc,
des dûhte prünhilde diu wîle gar ze lanc,
wand ir was vil trüebe der lîp und al der muot.
des muosin sît engelten recken küene unde guot.
prünhilt mit ir frouwen gie für daz münster stân.
si gedâhte:< mich muoz kriemhilt mêre hoeren lân
des mich sô lûte zîhet daz wortraeze wîp;
und hât er sichs gerüemet, ez gât sîvride an den lîp.>
nu kom diu frouwe kriemhilt mit manigem küenen man.
dô sprach diu hûsfrouwe:< ir sult noch stille stân.
ir jâhet mîn ze kebsen, daz sult ir lâzen sehen,
und sult ez hie bewaeren, wâ mir daz laster sî geschehen.>
dô sprach diu schoene kriemhilt:< ir möht mich lâzen gân.
ich erziugez mit dem golde, daz ich an der hende hân:
daz brâhte mir mîn vriedel, dô er êrste bî dir lac.>
nie gelebte prünhilt deheinen leideren tac.
< diz golt ich wol erkenne: ez wart mir verstoln,>
sprach diu küniginne,< und ist lange mich verholn.
ich kum es an ein ende, wer mirz habe genomen.>
die frouwen beide wâren in grôz ungemüete komen.
dô sprach aber kriemhilt:< ine wils niht wesen diep.
du möhtes wol gedaget hân, und waere dir êre liep.
ich erziugez mit dem gürtel, den ich hie umbe hân,
daz ich ez niht enliuge: jâ wart mîn sîvrit dîn man.>
von ninnivê der sîden si den porten truoc,
von edelem gesteine: guot was er genuoc.
dô den prünhilt gesach, weinen si began.
daz muose vreischen gunther und alle buregonde man.
dô sprach diu küniginne:< heizet her gân
den fürsten vom rîne: ich wil in hoeren lân,
wie mich hât gehoenet sîner swester lîp.
si sagt hie offenlîche, ich sî sîvrides wîp.>
der künic kom mit recken. weinen er dô sach
die sînen triutinne. wie güetlîch er sprach:
< saget mir, liebiu frouwe, waz ist iu getân?>
si sprach:< vil lieber herre, von schulden muoz ich trûric stân.
von allen mînen êren mich diu swester dîn
gerne wolde scheiden. dir sol geklagt sîn,
si giht, mich habe gekebset sîvrit ir man.>
dô sprach der künic gunther:< sô hetes übele getân.>
< si treit hie mînen gürtil, den ich lange hân verlorn,
und ouch daz guldîn vingerlîn. daz ich ie wart geborn,
daz muoz mich immer riuwen, dune beredest mich,
künic, der grôzen schanden: daz diene ich immer umbe dich.>
dô sprach der künic gunther:< nu lât in her gân.
hât er sichs gerüemet, daz sol er hoeren lân.
oder sîn muoz lougen der helt ûz niderlant.>
den kriemhilde vriedel hiez man bringen sâ zehant.
dô der herre sîvrit die ungemuoten sach,
ern wiste niht der maere. wie balde er dô sprach:
< waz weinent dise frouwen, daz het ich gerne erkant,
oder von welhen schulden der künic habe nâch mir gesant.>
dô sprach der künic gunther:< daz ist mir durch dich leit.
mir hât mîn frouwe prünhilt ein maere hie geseit,
du habst dich des gerüemet, daz du ir schoenen lîp
êrste habest geminnet: daz seit frou kriemhilt dîn wîp.>
dô sprach der herre sîvrit.< und hât si daz geseit,
ê daz ich erwinde, ez sol ir werden leit,
und wil dir daz enpfüeren vor allen dînen man
mit mînen hôhen eiden, daz ichs ir niht gesaget hân.>
dô sprach der künic von rîne:< daz soltu lâzen sehen.
daz gerihte, daz du biutest, und mac daz hie geschehen,
aller valschen dinge wil ich dich ledic lân.>
man hiez zuo zeime ringe die stolzen buregonde gân.
sîvrit gein dem eide hôhe bôt die hant.
dô sprach der künic rîche:< mir ist sô wol erkant
iuwer grôz unschulde: ich wil iuch ledic lân,
des iuch mîn swester zîhet, daz ir des nine habt getân.>
dô sprach aber sîvrit:< geniuzet es mîn wîp,
daz si sô hât betrüebet den prünhilde lîp,
daz ist mir sicherlîchen âne mâze leit.>
dô sahen zuo ein ander die guoten ritter gemeit.
< man sol sô frouwen ziehen,> sprach sîvrit der degen,
< daz si üppeclîche sprüche lâzen under wegen.
verbiut ez dîme wîbe, der mînen tuon ich sam:
ir grôzen unfuoge ich mich waerlîchen scham.>
mit rede was gescheiden manic schoene wîp.
dô trûret alsô sêre der prünhilde lîp,
daz ez erbarmen muose die guntheres man.
dô kom von tronege hagene zuo sîner frouwen gân.
er vrâgte, waz ir waere: weinende er si vant.
dô sagtes im diu maere. er lobt ir sâ zehant,
daz ez erarnen müese der kriemhilde man,
oder ern wolde nimmer darumbe vroelîch gestân.
zuo der rede kom ortwîn und ouch gêrnôt,
dâ die helde rieten den sîvrides tôt.
dar zuo kom ouch gîselher, der edeln uoten kint.
dô er ir rede gehôrte, er sprach vil güetlîchen sint:
< owê, ir guoten knehte, warumbe tuot ir daz?
jâne gediente sîvrit nie alsolhen haz,
daz er darumbe solde verliesen sînen lîp.
jâ ist es harte lîhte, darumbe zürnent diu wîp.>
< suln wir gouche ziehen?> sprach aber hagene.
< des habent lützil êre sô guote degene.
daz er sich hât gerüemet der lieben frouwen mîn,
darumbe wil ich sterben, ez engê im an daz leben sîn.>
dô sprach der künic gunther:< ern hât uns niht getân
wan getriuwer dienste: man sol in leben lân.
waz toug, ob wir dem degene waeren nu gehaz?
er was uns ie getriuwe und tet vil willeclîche daz.>
dô sprach ûzer mezzen der degen ortwîn:
< jâne kan in niht gehelfen diu grôze sterke sîn.
erloubt mirz mîn herre, ez muoz im werden leit.>
dô heten im die degene âne schulde widerseit.
dô liezen siz belîben: spilen man dô sach.
hey, waz man sterker schefte vor dem münster brach
vor sîvrides wîbe al zuo dem sale dan!
dô wurden in ungemuote genuoge guntheres man.
sîn gevolgete niemen, niwan daz hagene
riet alle zîte gunther dem degene,
on sîvrit niht enlebete, sô wurde in undertân
vil der künige lande. der helt dô trûren began.
er sprach:< nu lât belîben den mortlîchen zorn.
er ist uns ze saelden und zen êren geborn;
ouch ist sô grimme küene der vil starke man:
ob er sîn innen wurde, sone torst in niemen bestân.>
< nein ich,> sprach dô hagene,< ir mugt wol stille dagen:
ich kanz heinlîche wol alsô an getragen,
daz prünhilde weinen sol im werden leit.
jâ muoz im von hagene immer wesen widerseit.>
dô sprach der künic gunther:< wie möhte daz ergân?>
des antwurt im hagene:< ich wilz iuch hoeren lân:
wir heizen boten rîten zuo zuns in daz lant,
widersagen offenlîche, die hie niemen sîn bekant.
sô jehet vor den gesten, daz ir und iuwer man
wellet herverten. alsô daz ist getân,
sô lobt er iu die reise: des vliuset er den lîp.
dâ man in mac verhouwen, diu maere saget mir sîn wîp.>
der künic gevolget übele hagene sînem man.
vil michel untriuwe begunden tragen an,
ê iemen daz erfunde, die recken ûz erkorn.
von zweier frouwen bâgen wart vil der degene verlorn. xv âventiure wie ze wormze widersaget wart.
an dem vierden morgen zwên und drîzec man
sach man ze hove rîten. dô wart ez kunt getân
gunther dem vil rîchen, im waere widerseit.
von lüge erstuonden frouwen diu aller groezisten leit.
urloup si gewunnen, si solden für gân,
und jâhen, daz si waeren die liudegêres man,
den ê dâ het betwungen diu sîvrides hant
und in ze gîsel brâhte in daz guntheres lant.
die boten er dô gruozte und hiez si sitzen gân.
ir einer sprach dar under:< herre, lât uns stân,
unz wir sagen diu maere, diu iu enboten sint.
jâ habt ir ze vinde, daz wizzet, manic muoter kint.
iu widersaget liudegast unde liudegêr,
den ir dâ wîlen tâtent diu gremlîchen sêr:
die wellent zuo ziu rîten mit her in ditze lant.>
dô begunde zurnen gunther, als ob ez waere im unbekant.
man hiez die trügenaere zen herbergen varn.
wie kunde sich sîvrit dô dâ vor bewarn,
er oder ander iemen, daz si truogen an?
daz wart sider in selben ze grôzem leide getân.
der künic mit sînen friunden rûnende gie:
hagene von tronege in nie gerouwen lie.
noch heten ez gescheiden genuoge sküniges man:
dône wolde hagene nie des râtes abe gân.
eines tages sîvrit si rûnende vant.
dô begunde vrâgen der helt von niderlant:
< wie gêt sô trûreclîche der künic und sîne man?
daz sol ich immer rechen, hât im iemen iht getân.>
dô sprach der künic gunther:< mir ist von schulden leit:
liudegast und liudegêr di hânt mir widerseit.
si wellent nu offenlîche rîten in mîn lant.>
dô sprach der degen küene:< daz sol diu sîvrides hant
wol nâch iuwern êren mit vlîze understân.
jâ getuon ich den degenen, als ich hân ê getân:
ich gelege in wüeste ir bürge und ouch ir lant,
ê daz ich erwinde; des sî mîn houbet iuwer pfant.
ir und iuwer recken, ir sult hie bestân,
und lât mich zuo zin rîten mit den und ich hie hân.
daz ich iu gerne diene, daz lâz ich iuch gesehen.>
dô begunde im gunther darumbe grôz genâde jehen.
dô schicten si die reise mit den knehten dan:
sîvride und sînen degenen ze sehen ez was getân.
dô hiez er sich bereiten die von niderlant.
die ûzerwelten degene die suohten strîtlîch gewant.
dô sprach der herre sîfrit:< mîn vater sigemunt,
ir sult hie belîben. ich kum in kurzer stunt,
gît uns got gelücke, her wider an den rîn,
ir sult bî dem künige hie vil vroelîchen sîn.>
diu zeichen si an bunden, alsô si wolden dan.
dô wâren dâ genuoge guntheres man,
dine wessen niht der maere, wâ von ez was geschehen:
man mohte grôz gesinde dô bî sîvride sehen.
ir helm und ouch ir prünne si bunden ûf diu marc.
dô wolde von dem lande vil manic recke starc.
dô gie von tronege hagene dâ er kriemhilde vant,
und bat im geben urloup: si wolden rûmen daz lant.
< sô wol mich,> sprach dô kriemhilt,< daz ich ie gewan den man,
der mînen lieben friunden sô tar vor gestân,
alsô mîn herre sîvrit tuot den friunden mîn.
des muoz ich hôhes muotes,> sprach diu küniginne,< sîn.
vil lieber friunt hagene, nu gedenket an daz,
daz ich iu gerne diene und nie noch wart gehaz.
des lâzet mich geniezen an mînem lieben man:
ern sol des niht engelten, hab ich prünhilde iht getân.
daz hât mich sît gerouwen,> sprach daz edel wîp.
< ouch hât er sô zerblouwen darumbe mînen lîp.
daz ich ie beswârte ir mit rede den muot,
daz hât vil wol errochen der helt küene unde guot.>
< ir werdet wol gefriunde her nâch disen tagen.
kriemhilt, liebiu frouwe, jâ sult ir mir sagen,
wie ich iu müge gedienen an sîfride, iuwerm man.
daz tuon ich, frouwe, gerne: baz ichs niemen engan.>
< ich waer ân alle sorge,> sprach daz edel wîp,
< daz im niemen naeme in sturme sînen lîp,
ob er iht volgen wolde sîner übermuot;
sô waer ouch immer sicher der helt küene unde guot.>
dô sprach aber hagene:< frouwe, habt ir wân,
ob man in müge versnîden, ir sult mich wizzen lân,
mit wie getânen listen ich daz sul understân:
ich wil im ze huote immer rîten unde gân.>
si sprach:< du bist mîn mâg, sam bin ich der dîn:
ich bevilhe dir mit triuwen den holden wine mîn,
daz du mir behüetest den mînen lieben man.>
si seit im kundiu maere, daz bezzer waere verlân.
si sprach:< mîn man ist küene, dar zuo starc genuoc.
dô er den lintrachen an dem berge sluoc,
dô batte sich in dem bluote der recke vil gemeit,
dâ von in sît in stürmen nie dehein wâfen versneit.
idoch sô hân ich sorge, swenner in sturme gât,
und vil der gêreschüzze von recken handen gât,
daz ich dâ verliese den mînen lieben man.
hey, waz ich grôzer leide dicke umbe mînen friunt hân!
ich meldez ûf genâde, vil lieber friunt, dir,
daz du dîne triuwe behaldest ane mir.
dâ man dâ mac verhouwen den mînen lieben man,
daz lâz ich dich wol hoeren: dêst ûf genâde getân.
dô von des trachen wunden vlôz daz heize bluot
und sich dar inne badete der küene recke guot,
dô gehafte im zwischen herten ein linden blat vil breit,
dâ mac man in verhouwen; des ist mir sorgen vil bereit.>
dô sprach der ungetriuwe:< ûf daz sîn gewant
naet ir ein kleinez zeichen mit iuwer selbes hant,
wâ ich in sule behüeten, daz ich daz müge verstân.>
si wânden helt dô vristen: ez was ûf sînen tôt getân.
si sprach:< mit kleinen sîden nae ich ûf sîn gewant
ein tougenlîchez kriuze: dâ sol, helt, dîn hant
den mînen man behüeten, sôz an die herte gât,
und er in starken stürmen vor sînen vîanden stât.>
< daz tuon ich,> sprach dô hagene,< vil liebiu frouwe mîn.>
dô wânde ouch des diu frouwe, ez solde ir frum sîn;
dâ mite was verrâten der vil küene man.
urloup nam dô hagene: dô gie er vroelîche dan.
daz er revarn hête bat im sîn herre sagen.
< muget ir die reise wenden, sô suln wir rîten jagen.
ich hân nu gar diu maere, wie ich gewinnen sol.
muget ir nu daz gefüegen?>< daz tuon ich,> sprach der künic,< wol.>
des küniges ingesinde was allez wol gemuot.
ich waen, immer recken deheiner mêr getuot
sô grôzer meinraete, sô von im ergie,
dô sich an sîne triuwe kriemhilt diu küniginne verlie.
an dem dritten morgen mit tûsint sîner man
reit der herre sîvrit vroelîche dan.
er wânde, er solde rechen sîner friunde leit.
hagene im reit sô nâhen, daz er geschouwet diu kleit.
als er gesach das pilde, dô schicter tougen dan,
die sagten ander maere, zwêne sîner man,
daz vride haben solde guntheres lant:
si het der herre liudegêr zuo dem künige gesant.
wie ungerne sîvrit dô hin wider reit,
ern getaetes küniges vînden eteslîchiu leit!
wande in vil kûme erwanden die guntheres man.
dô reit er zuo dem künige: der wirt im danken began.
< nu lôn iu got des willen, friunt sîvrit,
daz ir sô willeclîchen tuot des ich iuch bit:
daz sol ich immer dienen, als ich von rehte sol.
vor allen mînen friunden sô getrouwe ich iu wol.
nu wir der hereverte ledic worden sîn,
sô wil ich jagen rîten von wormez über den rîn,
und wil kurzewîle zem otenwalde hân,
jagen mit den hunden, als ich vil dicke hân getân.
allen mînen gesten den sol man daz sagen,
daz ich wil fruo rîte: die mit mir wellen jagen,
daz si sich bereiten; die hie wellen bestân
höfschen mit den frouwen, daz sî mir liebe getân.>
dô sprach der herre sîvrit in hêrlîchem site:
< swenne ir jagen rîtet, dâ wil ich gerne mite.
sô sult ir mir lîhen einen suochman
und eteslîchen bracken: sô rîte ich mit iu in den tan.>
< bedurftet ir niht wan eines?> sprach der künic zehant.
< ich lîhiu, welt ir, viere, den wol ist bekant
der walt und ouch die stîge, swâ diu tier hine gânt,
die durch urwîse nâch uns rîten niht enlânt.>
dô die vil ungetriuwen ûf geleiten sînen tôt,
si wistenz al gemeine: gîselher und gêrnôt
wolden niht jagen rîten. ine weiz durch welhen nît,
daz si in niht enwarnden: idoch erarneten siz sît. xvi âventiure wie sîvrit ermort wart.
gunther unde hagene, die recken vil balt,
lobten mit untriuwen ein pirsen in den walt.
mit ir scharpfen gêren si wolden jagen swîn,
pern unde wisende, waz mohte küeners gesîn?
dâ mite reit ouch sîvrit in vroelîchem site.
herrenlîche spîse die fuorte man in mite.
zeinem kalten brunnen nâmens im den lîp.
daz het gerâten prünhilt, des künic guntheres wîp.
dô gie der degen küene dâ er kriemhilde vant.
ez was nu ûf gesoumet sîn edel pirsgewant
und ander der gesellen: si wolden über rîn.
dône dorfte kriemhilde leider nimmer gesîn.
die sînen triutinne die kuster an den munt:
< got lâze mich dich, frouwe, gesehen noch gesunt,
und mich diu dînen ougen. mit holden mâgen dîn
soltu kurzwîlen: ine mac hie heime niht gesîn.>
dô gedâhtes an diu maere( sine torst ir niht gesagen),
dâ von si hagene ê vrâgte. dô begunde klagen
diu edele küniginne, daz si ie gewan den lîp.
dô weinte âne mâze des küenen sîvrides wîp.
si sprach zuo dem recken:< lât iuwer jagen sîn.
mir troumte hînte leide, wie iuch zwei wildiu swîn
jagten über heide: dâ wurden bluomen rôt.
daz ich sô sêre weine, daz tuot mir armen wîbe nôt.
jâ fürhte ich, herre sîvrit, eteslîchen rât,
ob man der deheinen missedienet hât,
die uns gefüegen kunnen eteslîchen haz.
belîbet, herre sîvrit, mit triuwen râte ich iu daz.>
er sprach:< liebiu frouwe, ich kum in kurzen tagen.
ine weiz hie niht der vînde, die uns iht hazzes tragen.
alle dîne mâge sint mir gemeine holt:
ouch enhân ich an den degenen hie niht anders verscholt.>
< neinâ, herre sîvrit, jâ vürht ich dînen val.
mir troumte hînte leide, wie ob dir ze tal
vielen zwêne berge: ich ensach dich nimmer mê.
wiltu nu von mir scheiden, daz tuot mir inneclîchen wê.>
er umbevie mit armen daz tugende rîche wîp;
mit minneclîchem küssen trût er ir schoenen lîp.
mit urloube er dannen schiet in kurzer stunt.
sine gesach in leider dar nâch nimmer mêr gesunt.
dô riten si von dannen in einen tiefen walt
durch kurzewîle willen. vil manic degen balt
riten mit dem wirte. man fuort ouch mit in dan
vil der edeln spîse, die di helede solden hân.
geladen vil der rosse kom vor in über rîn,
die den jegeren truogen brôt unde wîn,
vleisch unde vische und anders manigen rât,
den ein künic sô rîche harte billîchen hât.
si hiezen herbergen für den grüenen walt
gêns wildes abeloufe. die stolzen jägere balt,
dâ si jagen solden, ûf einen wert vil breit.
dô kom der herre sîvrit: daz was dem künige geseit.
von den jagtgesellen wurden gar bestân
die warte an allen enden. dô sprach der küene man,
sîvrit der starke:< wer sol uns durch den walt
wîsen vor den bergen, ir recken küen unde balt?>
< jâ müezen wir uns scheiden,> sprach dô hagene,
< ê daz wir beginnen hie ze jagene.
dâ bî wir bekennen, ich und der herre mîn,
wer die besten jägere an dirre waltreise sîn.
liut und ouch gehünde wir suln teilen gar:
sô kêr ieslîcher swar er gerne var.
der danne jage daz beste, des sage man im danc.>
dô wart ir bîten niht zen herbergen lanc.
dô sprach der herre sîvrit:< ich hân der hunde rât,
niwan einen bracken, der sô genozzen hât,
daz er die verte erkenne der tiere durch den tan.>
dô schuof der künic gunther zuo zim den er wolde hân.
dô nam ein jägermeister einen guoten spürhunt:
er brâhte den herren in einer kurzen stunt
dâ si vil tiere funden. swaz der von leger stuont,
die erjageten die gesellen, sô noch guote jägere tuont.
swaz ir der bracke ersprancte, die sluoc mit sîner hant
sîvrit der vil küene, der helt ûz niderlant.
sîn ros daz lief sô sêre, daz ir im niht entran.
daz lop an dem gejägede er vor in allen dâ gewan.
er was an allen dingen biderbe genuoc:
sîn tier was daz êrste, daz er ze tôde sluoc,
ein vil starkez halpful mit der sînen hant.
dar nâch er harte schiere einen grimmen lewen vant.
dô der wart ersprenget, den schôz er mit dem bogen;
ein scharpfe strâlen het er dar in gezogen:
der lewe lief nâch dem schuzze wan drîer sprünge lanc.
die sînen jagtgesellen die sagten sîvride danc.
dar nâch sluoger schiere einen wîsent und einen elch,
starker ûre viere und einen grimmen schelch.
sîn ros truog in sô balde, daz ir im niht entran:
hirz oder hinden kund im wênic iht engân.
einen eber grôzen den sach der spürehunt.
als er begunde vliehen, dô kom an der stunt
des selben gejägedes meister, der bestuont in ûf der slâ.
daz swîn vil zorniclîche lief an den küenen recken sâ.
dô sluoc mit dem swerte der kriemhilde man:
ez hete ein ander jägere sô sanfte niht getân.
dô er in het ervellet, man vie den spürehunt.
dô wart sîn jagt daz rîche wol den buregonden kunt.
dô sprâchen sîne jägere:< magez mit hulden wesen,
sô lât uns, herre sîvrit, der tier ein teil genesen:
ir tuot uns hiute laere den berc und ouch den walt.>
des begunde smielen der degen küene unde balt.
dô hôrtens allenthalben ludem unde dôz.
von liuten und von hunden der schal was sô grôz,
daz in dâ von antwurte berge und ouch der tan.
vier und drîzec ruore die jägere hêten verlân.
dô muose vil der tiere verliesen dâ daz leben.
dô wânden si daz füegen, daz man in müeste geben
den prîs an dem gejägede: des enkunde niht geschehen,
dô der starke sîvrit wart zer viuwerstete gesehen.
daz pirsen was ergangen, und idoch niht gar.
die zem viuwer wolden di brâhten mit in dar
vil maniger hande tiere und wildes genuoc.
hey, waz man des zer kuchen des küniges ingesinde truoc!
dô hiez der künic künden den jägern ûz erkorn,
daz er enbîzen wolde. dô wart vil lût ein horn
zeiner stunt geblâsen: dâ mit in wart erkant,
daz man den fürsten edele dâ zen herbergen vant.
ein sîvrides jägere sprach:< ich hân vernomen
von eines hornes duzze, daz wir nu suln komen
zuo den herbergen: antwurten ich des wil.>
dô wart nâch den jägeren gevrâget blâsende vil.
dô sprach der herre sîvrit:< nu rûmen ouch wir den tan!>
sîn ros daz truogin ebene: si îlten mit im dan.
si ersprancten mit ir schalle ein tier vil gremilîch,
daz was ein ber wilde. dô sprach der degen hinder sich:
< welt ir uns hergesellen kurzewîle wern,
den bracken sult ir lâzen: jâ sih ich einen bern,
der sol zen herbergen mit uns hinnen varn.
swie übele er gebâre, ern kans sihs nimmer bewarn.>
der bracke wart verlâzen, der ber spranc von dan.
dô wolde in errîten der kriemhilde man.
er kom in ein gevelle: dône kundes niht wesen.
daz starke tier dô wânde vor dem jägere genesen.
dô spranc von sînem rosse der stolze ritter guot.
er begunde laufen sêre: daz tier was unbehuot,
ez enkunde im niht entrinnen. dô vienger ez zehant;
âne aller slahte wunden der helt ez schiere gebant.
kratzen noch gebîzen kundez niht den man:
er bandez zuo dem satele. gewalteclîchen dan
brâht erz an die fiurstat durch sînen hôhen muot
zeiner kurzwîle, der recke küene unde guot.
wie rehte weigerlîche er zen herbergen reit!
sîn gêr was vil michel, starc unde breit.
im hieng ein starkez wâfen nider an den sporn.
von vil rôtem golde fuorter ein hêrlîchez horn.
von bezzerem birsgewaete gehôrt ir nie gesagen.
einen roc von swarzem pfellel den sach man in tragen,
und einen huot von zobele, der rîche was genuoc.
hey, waz er guoter porten an sînem kochaere truoc!
ein hût von einem pantel dar über was gezogen
durch rîcheite und durch süeze. ouch fuorter einen bogen,
den man ziehen muose mit antwerke dan,
der in spannen solde, ern hete iz selbe getân.
von einer ludemes hiute was allez sîn gewant.
von houpte unz an daz ende gestreut man drûfe vant.
ûz liehten riuhe vil manic goldes zein
ze beiden sîne sîten dem küenen jägermeister schein.
ouch fuorter palmungen, ein ziere wâfen breit,
sô starc und ouch so scherpfe, wie vreislîch ez sneit,
swâ man ez sluoc ûf helme! sîn ecke wâren guot.
der hêrlîche jägere der was vil hôchgemuot.
sît daz ich iuch der maere gar bescheiden sol,
im was sîn guot kocher vil guoter strâlen vol,
mit guldînen tüllen, diu sahs wol spannen breit.
ez muose bald ersterben, swaz er mit schiezen versneit.
dô reit der ritter edele vil weidenlîchen dan.
in sâhen zuo zin kumende die guntheres man.
si liefen im engegene und enpfiengen im daz marc.
dô fuorter bî dem satele einen bern grôz unde starc.
als er gestuont von rosse, dô lôster im diu bant
von füezen und von munde. dô erlûtte dâ zehant
vil grôze daz gehünde, swaz des den bern sach.
daz tier ze walde wolde: die liute heten ungemach.
der ber von dem schalle durch die kuchen geriet:
hey, waz er kuchenknehte von dem fiure schiet!
vil kezzil wart gerüeret, zerfüeret manic brant.
hey, waz man guoter spîse in der aschen ligen vant!
dô sprungen von dem sedele die herren und ir man.
der ber begunde zürnen: der künic hiez dô lân
allez daz gehünde, daz an seilen lac.
waer iz wol verendet, si heten vroelîchen tac.
mit bogen und mit spiezen, niht langer man daz lie,
dô liefen dar die snellen, dâ der ber gie.
sô vil was der hunde, daz dâ niemen schôz.
von dem grôzen schalle beidiu berc und walt erdôz.
der ber begunde vliehen vor den hunden dan;
im enkunde niht gevolgen wan kriemhilde man.
der erliefen mit dem swerte, ze tôde er in dô sluoc.
hin wider zuo der kuchen man den bern sider truoc.
dô sprâchen die daz sâhen, er waer ein kreftic man.
die stolzen jagtgesellen hiez man zen tischen gân:
ûf einen schoenen anger saz ir dâ genuoc.
waz man dô rîcher spîse den jagtgesellen dar truoc!
die schenken kômen seine, die tragen solden wîn.
ez enkunde baz gedienet nimmer helden sîn:
heten si dar under niht sô valschen muot,
sô waeren wol die degene vor allen schanden behuot.
dône hete niht der sinne der küene veige man,
daz er sich ir untriuwe kunde hân verstân:
er was in ganzen tugenden alles valsches blôz.
sîns sterben muose engelten sît der sîn nie niht genôz.
dô sprach der herre sîvrit:< wunder mich des hât,
sît man uns von der kuchen gît sô manigen rât,
durch waz uns die schenken bringen niht den wîn.
man enpflege baz der jägere, ine wil niht jagtgeselle sîn.
ich hete wol gedienet, daz man mîn naeme war.>
der künic ob dem tische sprach in valsche dar:
< man solz iu gerne büezen swes wir gebresten hân.
wir sîn von hagenen schulde hiut âne trinken bestân.>
dô sprach der von tronege:< vil lieber herre mîn,
ich wânde, daz diz pirsen hiute solde sîn
dâ zem spehtsharte: den wîn den sande ich dar.
sîn wir hie ungetrunken, wie wol ihz immer mêr bewar!>
dô sprach der herre sîvrit:< ir lîp der habe undanc.
man solde mir siben soume wîn und lûtertranc
haben her gefüeret. dô des niht mohte sîn,
dô solde man uns nâher hân gesidelt an den rîn.>
dô sprach aber hagene:< ir edeln ritter balt,
ich weiz hie vil nâhen einen brunnen, der ist kalt
( daz ir niht enzürnet): dâ suln wir hine gân.>
der rât wart manigem degene ze grôzen sorgen getân.
den helt von niderlanden dwanc des durstes nôt.
den tisch er deste zîter rucken dan gebôt:
er wolde für die berge zuo dem brunnen gân.
dô was der rât mit meine von den degenen getân.
diu tier man hiez ûf wägenen füeren in daz lant,
diu dâ verhouwen hête diu sîvrides hant.
man jach im grôzer êren swer ez ie gesach.
gunther sîne triuwe vaste an sîvride brach.
dô si dannen wolden zuo der linden breit,
dô sprach aber hagene:< mir ist dicke daz geseit,
daz niht gevolgen kunne dem kriemhilde man,
swenner wolde gâhen: hey, wolder uns daz sehen lân!>
dô sprach von niderlanden der herre sîvrit:
< ir mugt ez wol versuochen, welt ir mir loufen mit
ze wette zuo dem brunnen. sô daz sî getân,
der sol hân gewunnen, den man siht ze vorderst stân.>
< nu welle ouch wirz versuochen,> sprach hagene der degen.
dô sprach der starke sîvrit:< sô wil ich mich legen
für die iuwern füeze nider an daz gras.>
dô gunther daz gehôrte, hey, wie lieb im daz was!
dô sprach der degen küene:< ich wil iu mêre sagen:
allez mîn gewaete wil ich an mir tragen,
den gêr zuo dem schilte und al mîn pirsgewant.>
den kocher zuo dem swerte vil schier er umbe gebant.
dô zugen si diu kleider von dem lîbe dan:
in zwein wîzen hemeden sach man si beide stân.
sam zwei wildiu pantel sie liefen durch den klê:
doch sach man bî dem brunnen den snellen sîvriden ê.
den prîs an allen dingen truoger vor manigem man.
daz swert er lôste balde, den kocher leit er dan.
sînen gêr den starken leinter an der linden ast:
bî des prunnen vluzze stuont der hêrlîche gast.
di sîvrides tugende wâren harte grôz:
den schilt leit er nidere al dâ der brunne vlôz.
swie harte sô in durste, der helt doch niene tranc,
ê daz der künic koeme: daz dûhte sîvriden lanc.
der brunne was vil küele, lûter und guot.
gunther sich dô legete nider zuo der fluot:
daz wazzer mit dem munde er von der fluote nam.
si gedâhten, daz ouch sîvrit nâch im müese tuon alsam.
dô engalt er sîner zühte: den bogen und daz swert
daz truog allez hagene von im danewert.
dô spranger hin widere dâ er den gêr dâ vant:
er sach nâch eime kriuze an des küniges gewant.
dâ der herre sîvrit ob dem brunnen tranc,
er schôz in durch daz kriuze, daz ûz der wunden spranc
daz bluot im von dem herzen an die hagenen wât.
sô grôze missewende ein helt nu nimmer mêr begât.
den gêr gegen dem herzen stecken er im lie.
alsô angestlîchen ze flühten hagene nie
gelief noch in der werlde vor decheinem man.
dô sich der herre sîvrit der starken wunden versan,
der recke toblîche von dem brunnen spranc:
im ragete von dem herzen ein gêrstange lanc.
der fürst wânde vinden bogen oder swert:
sô müese wesen hagene nâch sîme dienste gewert.
dô der sêre wunde des swertes niht envant,
dône het et et niht mêre wan des schildes rant:
den zuhter von dem brunnen: dô lief er hagenen an.
dône kunde im niht entrinnen der vil ungetriuwe man.
swie wunt er was zem tôde, sô krefteclîch er sluoc,
daz ûzer dem schilde draete genuoc
des edeln gesteines: der scilt vil gar zebrast.
sich hete gerne errochen der vil hêrlîche gast.
hagene muose vallen von sîner hant zetal.
von des slages krefte der wert vil lûte erhal.
het er daz swert enhende, sô waer ez hagenen tôt.
der helt entran vil kûme ûz der angestlîchen nôt.
sîn kraft was im geswichen: ern kunde niht gestân.
sînes lîbes sterke diu muose gar zergân,
wander des tôdes zeichen bî liehter varwe truoc.
sît wart er beweinet von schoenen vrouwen genuoc.
dô viel in die bluomen der kriemhilde man:
daz bluot von sînen wunden sach man vaste gân.
dô begunder schelten - des twanc in michel nôt -
die ûf in gerâten heten den ungetriuwen tôt.
dô sprach der sêre wunde:< jâ ir vil boese zagen,
waz hilfet mich mîn dienest, daz ir mich habt erslagen?
ich was iu ie getriuwe: des ich engolten hân.
ir habt an iuwern mâgen leider übele getân.
die sint dâ von bescholten, swaz ir wirt geborn
her nâch disen zîten. jâ habt ir iuwern zorn
vil übele gerochen an dem lîbe mîn:
mit laster ir gescheiden sult von guoten recken sîn.>
die liute liefen alle dâ er reslagen lac.
ez was ir genuogen ein freudelôser tac.
die iht triuwe hêten, von den wart er bekleit,
daz het wol gedienet der ritter küen und gemeit.
der künic von burgonden klagete sînen tôt.
dô sprach der verchwunde:< daz ist âne nôt,
daz der nâch schaden weinet der in dâ hât getân.
der dienet michel schelten: ez waere bezzer verlân.>
dô sprach der grimme hagene:< jâne weiz ich waz ir kleit.
ez hât nu allez ende unser sorge und unser leit:
wir vinden ir vil kleine die türren uns bestân.
wol mich, deich sîner hêrschaft hân ze râte getân.>
< ir mugt iuch lîhte rüemen,> sprach dô sîvrit.
< het ich an iu erkennet den mortlîchen sit,
ich hete wol behalten vor iu mînen lîp.
mich enriuwet niht sô sêre sô frou kriemhilt mîn wîp.
nu müeze got erbarmen, deich ie gewan den sun,
dem man solch itewîzen sol nâch den zîten tuon,
daz sîne mâge iemen mit morde haben erslagen.
möht ich,> sô sprach sîvrit,< daz solt ich billîche klagen.
zer werlde wart nie mêre groezer mort begân,>
sprach er zuo dem künige,< denne an mir ist getân.
ich behielt iu lîb und êre in angestlîcher nôt.
ich hâns engolten sêre, daz ihz iu ê sô wol erbôt.>
dô sprach vil senelîche der verchwunden man:
< welt ir, künic rîche, triuwen iht begân
in der werlt an iemen, lât iu bevolhen sîn
ûf triuwe und ûf genâde di lieben triutinne mîn,
und lât si des geniezen, daz si iu swester sî:
durch aller fürsten tugende wont ir mit triuwen bî.
mir müezen warten lange mîn vater und mîne man:
ez enwart nie frouwen mêre an friunde leider getân.>
er rampf sich bitterlîche, als im diu nôt gebôt,
und sprach dô jaemerlîche:< der mortlîche tôt
mag iuch wol geriuwen her nâch disen tagen.
geloubt an rehten triuwen, daz ir iuch selben habt erslagen.>
die bluomen allenthalben von bluote wâren naz.
dô ranger mit dem tôde: unlange tet er daz,
wande in des tôdes wâfen al ze sêre sneit.
dô mohte reden niht mêre der recke küen und gemeit.
dô die herren sâhen, daz der helt was tôt,
si leiten in ûf einen schilt, der was von golde rôt,
und wurden des ze râte, wie daz solde ergân,
daz man iz verhaele, daz iz het hagene getân.
dô sprâchen ir genuoge:< uns ist übele geschehen.
ir sult ez heln alle und sult gelîche jehen,
dâ er rite jagen eine, der kriemhilde man,
in slüegen schâchaere, dâ er füere durch den tan.>
dô sprach der ungetriuwe:< ich füeren in daz lant.
mir ist vil unmaere, und wirt ez ir bekant,
diu sô hât getrüebet mîner frouwen muot,
ez ahtet mich vil ringe, swaz si weinen getuot.>
von dem selben brunnen, dâ sîvrit wart erslagen,
sult ir diu rehten maere von mir hoeren sagen:
vor dem otenwalde ein dorf lît otenhein,
dâ vliuzet noch der brunne, des ist zwîvel dehein. xvii âventiure wie kriemhilt ir man klagte und wie man in begruop.
dô erbiten si der nahte und fuoren über rîn.
von heleden kunde nimmer wirs gesaget sîn.
ein tier daz si dâ sluogen, daz weinten edeliu kint.
jâ muosin sîn engelten vil guote wîgande sint.
von grôzer übermüete mugt ir nu hoeren sagen,
und von starker râche. dô hiez hagen tragen
sîvride den herren von nibelunge lant
für eine kemenâten, dâ man kriemhilde vant.
er hiez in alsô tôten legen an die tür,
daz si in dâ solde vinden, sô si der gienge für
hin zer mettîne, ê daz ez wurde tac,
der diu frouwe kriemhilt deheine selten verlac.
man lûte dâ zem münster nâch gewonheit.
dô wachte diu frouwe vor ir manige meit.
si bat ir balde bringen lieht und ir gewant.
dô kom ein kameraere dâ er sîvriden vant.
er sach in bluotes rôten: sîn wât was elliu naz.
daz ez sîn herre waere, niht enwesser daz.
hin zer kemenâten daz lieht truog an der hant,
von dem vil leider maere sît vrou kriemhilt ervant.
dô si mit ir vrouwen zem münster wolde gân,
dô sprach der kameraere:< jâ sult ir stille stân:
ez lît vor dem gademe ein ritter tôt erslagen.>
dâ begunde kriemhilt harte unmaezlîche klagen.
ê daz si reht erfunde, daz ez waere ir man,
an die hagenen vrâge denken si began,
wier in wolde vristen: dô wart ir êrste leit.
ir was al ir freuden mit sîme tôde widerseit.
dô seic si zuo der erden, daz si niht ensprach;
die schoenen freudelôsen ligen man dô sach.
der edeln frouwen jâmer wart unmâzen grôz.
dô erschrê si nâch unkrefte, daz al diu kemenâte erdôz.
dô sprach ir gesinde:< waz ob ez ist ein gast?>
daz bluot ir ûzem munde von herzen jâmer brast.
si sprach:< ez ist sîvrit, der mîn vil lieber man.
ez hât gerâten prünhilt, daz ez hât hagene getân.>
diu frouwe bat sich wîsen dâ si den recken vant.
si huop sîn schoene houbet mit ir wîzen hant:
swie rôt er was von bluote, si het in schier bekant.
dô was missevarwe des küenen degenes gewant.
dô rief jaemerlîche diu küniginne milt:
< owê mir mîner leide! nune ist dir dîn schilt
mit swerten niht verhouwen: du lîst ermorderôt!
und wesse ich, wer daz taete, ich riet im immer sînen tôt.>
allez ir gesinde klagt unde schrê
mit ir vil lieben frouwen, wande in was starke wê
umbe ir vil edeln herren, den si dâ heten verlorn.
dô het gerochen hagene harte prünhilde zorn.
dô sprach diu jâmerhafte:< man sol hin gân
und wecken vil balde die sîvrides man,
und sol ouch sigemunde disiu maere sagen,
ob er mir helfen welle den herren sîvriden klagen.>
dô lief ein bote balde dâ er ligen vant
die sîvrides helede von nibelunge lant.
mit disen leiden maeren wachter manigen man;
die sprungen âne sinne vil balde von ir betten dan.
ouch kom der bote schiere dâ der künic lac.
sigemunt der herre des slâfes niht enpflac.
ich waen, sîn herze im sagete daz im dâ was geschehen:
ern möhte sînen lieben sun lebenden nimmer mê gesehen.
< wachet, herre sigemunt, wande ir sult balde gân
ze kriemhilt mîner frouwen, der ist ein leit getân,
daz ir vor allen leiden an ir herze gât;
daz sult ir klagen helfen, wandez iuch sêre bestât.>
ûf rihte sich dô sigemunt; er sprach:< waz sint diu leit
der schoenen kriemhilde, di du mir hâst geseit?>
der bote sprach mit jâmer:< si muoz von schulden klagen:
jâ ist von niderlanden der küene sîvrit erslagen.>
dô sprach der herre sigemunt:< lât daz schimpfen sîn
und alsô boesiu maere von dem sune mîn,
daz ir daz saget iemen, daz er sî erslagen;
wande ich enkunde in nimmer unz an mîn ende verklagen.>
< und welt ir niht gelouben daz ir mich hoeret sagen,
ir mugt wol selbe hoeren kriemhilde klagen
und allez ir gesinde den sîvrides tôt.>
vil sêre erschrac dô sigemunt; des gie im groezlîche nôt.
mit hundert sînen mannen er von den betten spranc;
si zuchten zuo den handen diu scharpfen wâfen lanc;
si liefen zuo dem wuofe vil senelîche dan.
dô kômen tûsint recken des küenen sîvrides man.
dô si sô jaemerlîche die frouwen hôrten klagen,
dô wânden sumelîche, si solden kleider tragen.
jâne mohten si der sinne vor leide niht gehaben.
in was vil starkiu swaere in ir herzen begraben.
dô kom der künic sigemunt dâ er kriemhilt vant.
er sprach:< owê der reise her in ditze lant!
wer hât mich mînes kindes und iuch iuwers man
bî sô guoten friunden vergebene âne getân?>
< hey, solde ich den bekennen,> sprach daz edel wîp,
< holt enwurde im nimmer mîn herze und ouch der lîp.
ich getaet im als leide, daz die mâge sîn
mit jâmer müesen weinen, daz wizzet, von den schulden mîn.>
sigemunt mit armen den fürsten umbeslôz.
dô wart von sînen friunden der jâmer alsô grôz,
daz von dem starken wuofe palas unde sal
und ouch diu stat ze wormze von ir weinen erschal.
dône kunde niemen troesten daz sîvrides wîp.
man zôch ûz den kleidern den sînen schoenen lîp;
den edeln künic rîche si leiten ûf den rê.
dô was von grôzem jâmer sînen liuten allen wê.
dô sprâchen sîne recken von nibelunge lant:
< in sol immer recken mit willen unser hant.
er ist in dirre bürge, der iz dâ hât getân.>
dô îlten nâch gewaefen alle sîvrides man.
die ûz erwelten recken mit schilden kômen dar,
einlif hundert recken, die het an sîner schar
sigemunt der herre. den sîvrides tôt
den wolde er gerne rechen; des gie im waerlîche nôt.
sine wessen wen si solden mit strîte bestân,
sine taetenz gunther und sîne man,
mit den ir herre sîvrit an daz gejägede reit.
kriemhilt si sach gewâfent: dô was ir groezlîche leit.
swie starc ir jâmer waere und swie grôz ir nôt,
dô vorhte si sô sêre der nibelunge tôt
von guntheres mannen, daz si ez understuont.
si warnt si güetlîche, sô friunt noch liebe friunde tuont.
dô rief diu jâmers rîche?< mîn her sigemunt,
wes welt ir beginnen? iu enist niht rehte kunt:
ez hât der künic gunther sô manigen küenen man.
ir sît verlorn alle, welt ir mit strîte si bestân.>
mit ûf erburten schilden ze strîte was in nôt.
kriemhilt diu frouwe bat und ouch gebôt,
daz siz mîden solden, die recken vil gemeit.
ob siz niht wenden kunde, daz waere ir bêdenthalben leit.
si sprach:< herre sigemunt, ir sult iz lâzen stân,
unz iz sich baz gefüege: sô wil ich mînen man
immer mit iu rechen. der mir in hât benommen,
wirde ich des bewîset, ich sol im schädelîche komen.
ez ist der übermüeten hie bî rîne vil,
dâ von ich iu des strîtes râten niene wil.
si habent wider einen ie wol drîzec man.
nu lâz in got gelingen, als si an uns gedienet hân.
ir sult hie belîben, und dolt mit mir diu leit.
sô ez tagen beginne, ir helde vil gemeit,
sô helfet mir besarken den mînen lieben man.>
dô sprâchen die degene:< daz sol werden getân.>
nune kundiu niemen daz wunder wol gesagen
von rittern unde frouwen, wie man die hôrte klagen.
dô wart man des wuofes in der stete gewar.
vil der burgaere die kômen gâhende dar.
si klagten mit den gesten, wande in was starke leit.
die sîvrides schulde in niemen het geseit,
wâ von der edele recke verlür den sînen lîp.
dô weinten mit den frouwen der guoten kaufliute wîp.
smide hiez man gâhen bewurken einen sarc
von edelm märmelsteine, vil michel unde starc;
man hiez in vaste binden mit gespenge guot.
dô was al den liuten harte trûric der muot.
diu naht diu was zergangen, man sagt, iz wolde tagen.
dô bat diu edele frouwe zuo dem münster tragen
den vil edeln tôten, ir vil lieben man.
swaz er dâ friunde hête, die sach man weinende gân.
dô man in zem münster brâhte, vil der glocken klanc.
man hôrte von den pfaffen vil michel gesanc.
dô kom der künic gunther mit den sînen man,
mit im der grimme hagene, zuo dem wuofe gegân.
er sprach:< vil liebiu swester, owê der leide dîn,
daz wir der starken leide niht mohten über sîn.
wir müezen klagen immer den sînen schoenen lîp.>
< daz tuot ir âne schulde,> sprach dô daz jâmerhafte wîp.
< waer iu darumbe leide, sône waere es niht geschehen.
ir hetet mîn vergezzen, des mag ich wol nu jehen,
dâ ich dâ wart gescheiden von mîme lieben man.
daz wolde got von himele, waer ez mir selber getân.>
< dir ist von mînen liuten leides niht geschehen,>
sprach der künic gunther,< des wil ich dir verjehen.>
< die wellen sîn unschuldic, die heizet nâher gên,>
sprach si,< zuo der bâre, daz wir die wârheit verstên.>
daz ist ein michel wunder: vil dicke ez noch geschiht,
swâ man den mortmeilen bî dem tôten siht,
sô bluotent im die wunden; als ouch dâ geschach.
dâ von man die sculde dâ ze hagene gesach.
die wunden vluzzen sêre, alsô si tâten ê.
die ê dâ sêre klageten, des wart nu michel mê.
dô sprach der künic gunther:< ich wilz iuch wizzen lân:
in sluogen schâchaere, hagene hât es niht getân.>
si sprach:< die selben schâchman sint mir wol bekant.
got lâz iz noch errechen sîner friunde hant.
gunther unde hagene, jâ habt ir ez getân.>
die sîvrides recken heten dô ze strîte wân.
dô sprach aber kriemhilt:< nu dolt mit mir die nôt.>
dô kômen dise beide, dâ si in funden tôt,
gêrnôt ir bruoder und gîselher daz kint.
in triuwen si in klageten mit den anderen sint.
si weinten inneclîche den kriemhilde man.
man solde messe singen: zuo dem münster dan
giengen allenthalben man, wîp und kint.
die sîn doch lîhte enbâren, die weinten sîvriden sint.
gêrnôt und gîselher sprâchen:< swester mîn,
nu troeste dich nâch tôde, als ez doch muoz nu sîn.
wir wellens dich ergetzen, die wîl und wir geleben.>
dône kunde ir trôst deheinen zer werlde niemen gegeben.
sîn sarc der was bereitet umben mitten tac.
man huob in von der bâre dâ er ûf lac.
noch enwolde si den recken lâzen niht begraben.
des muosen al die liute vil michel arebeite haben.
in einen rîchen pfellel man den tôten want.
ich waene, man dâ iemen âne weinen vant.
dô klagete herzenlîche uote, ein edel wîp,
und allez ir gesinde den sînen waetlîchen lîp.
dô man daz gehôrte, daz man zem münster sanc
und in gesarket hête, vil grôz wart der gedranc.
durch willen sîner sêle was opfers man dô truoc!
er hete bî den vînden guoter friunde doch genuoc.
dô man dâ gote gediente, daz volc huop sich von dan.
dô sprach diu küniginne:< irn sult niht eine lân
mich hînte bewachen den ûz erwelten degen.
ez ist an sîme lîbe al mîn freude gelegen.
drî tage und drî nahte wil ich in lâzen stân,
unz ich mich wol geniete mîns vil lieben man.
waz ob daz got gebiutet, daz mich ouch nimt der tôt?
sô waere wol verendet mîn armer kriemhilde nôt.>
zen herbergen giengen die liute von der stat.
pfaffen unde müniche si belîben bat
und allez sîn gesinde, daz sîn von rehte pflac.
si heten naht vil arge und ouch vil müelîchen tac.
âne ezzen und âne trinken beleip dâ manic man.
die ez nemen wolden, den wart daz kunt getân,
man gaebes in den vollen: daz schuof sigemunt.
dô was den nibelungen michel arebeiten kunt.
die drîe tagezîte, sô wir hoeren sagen,
die dâ singen kunden, daz si muosen tragen
vil michel arebeite durch ir herzen sêr.
si bâten umbe die sêle des recken küen unde hêr.
urbor ûf der erden diu teiltes in diu lant,
swâ sô man diu klôster und guote liute vant.
ouch hiez si geben den armen der sînen habe genuoc.
si tet dem wol gelîche, daz si im holden willen truoc.
an dem dritten morgen ze rehter messezît,
sô was bî dem münster der kirchof alsô wît
von den landliuten weinens harte wol.
si dienten im nâch tôde, als man lieben friunden sol.
in den tagen vieren, ist uns gesagt daz,
ze drîzec tûsint marken oder dannoch baz
wart durch sîne sêle den armen dâ gegeben.
dô was gelegen ringe sîn grôziu schoene und ouch sîn leben.
dô gote wart dâ gedienet und daz man dâ gesanc,
mit ungefüegem leide vil des volkes ranc.
man hiez in ûz dem münster zuo dem grabe tragen.
die sîn doch lît enbâren, die sach man weinen unde klagen.
vil lûte schrîende daz volc gie mit im dan;
vrô enwas dâ niemen, weder wîp noch man.
ê er begraben wurde, man sanc unde las.
hey, was der wîsen pfaffen bî sîner bivilde was!
ê daz zem grabe koeme daz sîvrides wîp,
dô ranc mit solhem jâmer der ir getriuwer lîp,
daz man si mit wazzer vil dicke dâ begôz.
ez was ir ungemüete harte unmaezlîche grôz.
ez was ein michel wunder, daz si ie genas.
mit klage ir helfende vil manic frouwe was.
dô sprach diu küniginne:< ir sîvrides man,
ir sult durch iuwer triuwe dise genâde an mir begân:
lât mich nâch mîme leide daz kleine liep geschehen,
daz ich sîn schoene houbet noch eines müeze sehen.>
dô bat si alsô lange mit jâmers siten starc,
daz man wider ûf brechen muose den hêrlîchen sarc.
dô brâhte man die frouwen dâ si in ligen vant.
si huop sîn schoene houbet mit ir wîzen hant;
dô kustes alsô tôten den edeln ritter guot.
ir vil liehten ougen vor leide weinten dô bluot.
ein jaemerlîchez scheiden wart dô dâ getân.
man truoc die frouwen dannen: sine mohte niht gegân.
dô lac in unsinne daz hêrlîche wîp.
vor leide möht ersterben der ir vil wünneclîche lîp.
dô man den edeln herren hete nu begraben,
leit âne mâze sach man die alle haben,
die mit im komen wâren von nibelunge lant.
vil selten wol gemuoten man dô sigemunden vant.
dô was der etelîcher, der drîer tage lanc
vor dem starken leide niht az noch entranc.
doch enmohten si dem lîbe sô gar geswîchen niht;
si nerten sich nâch jâmer, sô noch genuogen geschiht.
kriemhilt unversunnen in unkreften lac
den tac und den âbent unz an den andern tac.
swaz iemen sprechen kunde, daz was ir gar unkunt.
in den selben noeten lag ouch der künic sigemunt.
vil kûme wart der herre wider ze sinnen brâht.
von dem starken leide kranc was gar sîn maht;
daz enwas niht wunder. dô sprâchen sîne man:
< herre, ir sult ze lande, wir mugen niht langer hie bestân.> xviii âventiure wie kriemhilt dâ bestuont und ir sweher dannen reit.
dô brâhte man den herren dâ er kriemhilt vant.
er sprach zer küniginne:< wir suln in unser lant.
wir waen unmaere geste hie ze rîne sîn.
mîn vil liebiu frouwe, nu vart ir zuo den landen mîn.
sît daz uns untriuwe âne hât getân
hie in disen landen des iuren edeln man,
des ensult ir niht engelten: ich wil iu waege sîn
durch mînes suns liebe; des sult ir gar âne angest sîn.
ir sult ouch haben, frouwe, allen den gewalt,
den iu ê tet kunde der küene degen balt;
daz lant und ouch diu krône daz sî iu undertân.
iu suln gerne dienen alle sîvrides man.>
dô sagte man den knehten, si solden rîten dan;
dô wart ein michel gâhen nâch rossen getân.
bî ir starken vînden wa in ze wesen leit.
der frouwen und ir mägeden hiez man suochen diu kleit.
dô der künic sigemunt wolde sîn geriten,
dô begunden kriemhilt ir besten friunde biten,
daz si bî ir friunden solde dâ bestân.
dô sprach diu küniginne:< daz kunde müelîch ergân.
wie möht ich den mit ougen immer an gesehen,
von dem mir armen wîbe sô leide ist geschehen?>
dô sprach ir bruoder gîselher:< vil liebiu swester mîn,
du solt durch dîne triuwe hie bî dîner muoter sîn.
die dir dâ hânt betrüebet den lîp und ouch den muot,
der bedarfstu vil kleine: zer mîn eines guot.>
si sprach zuo dem degene:< wie kunde daz geschehen?
vor leide mües ich sterben, swenne ich hagenen solde sehen.>
< des tuon ich dir ze râte, vil liebiu swester mîn.
du solt bî dînem bruoder gîselhere sîn.
ich wil dich ergetzen dînes mannes tôt.>
dô sprach diu küniginne:< des waer mir armen wîbe nôt.>
dô ez ir der junge sô güetlîch erbôt,
si begunden vlêgen uote und gêrnôt
und ir getriuwen mâge si bâten dâ bestân:
si hete lützil friunde bî den sîvrides man.
< si sint iu alle fremede,> sô sprach gêrnôt.
< niemen lebt sô starker, ern müeze ligen tôt;
daz bedenket, swester, und getroestet iuren muot.
belîbet bî den friunden, ez wirt iu waerlîchen guot.>
dô lobte si ir mâgen, si wolde dâ bestân.
diu ros bereitet wâren den sigemundes man,
alsô si wolden rîten heim in niderlant.
si heten ûf gesoumet al der recken gewant.
dô gie der herre sigemunt zuo kriemhilde stân.
er sprach zuo der frouwen:< die sîvrides man
iu wartent bî den rossen: wir suln rîten hin,
wande ich vil ungerne bî den buregonden bin.>
dô sprach diu frouwe kriemhilt:< mir râtent friunde mîn,
swaz ich hân der getriuwen, ich sule hie bî in sîn:
ich habe lützil mâge in nibelunge lant.>
leit was ez sigemunde, dô er diu maere an ir ervant.
dô sprach der künic sigemunt:< daz enlât iu niemen sagen.
vor allen mînen mâgen sult ir krône tragen
alsam gewalteclîche, als ir ê habt getân.
irn sult des niht engelten, daz wir den helt verlorn hân.
und vart ouch mit uns widere durch iuwer kindelîn;
daz ensult ir sô niht, frouwe, verweiset lâzen sîn.
swenne iuwer sun gewähset, der troestet iu den muot,
die wîle sol iu dienen von recken manic helt guot.>
si sprach:< herre sigemunt, ine mac gerîten niht.
ich muoz hie belîben, swaz halt mir geschiht,
bî den mînen mâgen, daz si mir helfen klagen.>
dô begunden disiu maere den guoten recken missehagen.
si sprâchen al gelîche:< sô möhten wir wol jehen,
daz uns aller êrste waere leit geschehen,
ob ir belîben woldet bî unsern vînden hie;
sô geriten hovereise noch helde sorclîcher nie.>
< ir sult âne alle sorge gote bevolhen varn:
ich schaffe iu guot geleite und heiz iuch wol bewarn
zuo sigemundes lande. mîn liebez kindelîn
daz sol ûf genâde iu recken wol bevolhen sîn.>
dô si daz vernâmen, daz si niht wolde dan,
dô weinten al gemeine die sîvrides man.
wie rehte jaemerlîche sich schiet sigemunt
von der küniginne! dô was im ungemüete kunt.
< wê geschehe der hôchgezît,> sprach der künic hêr,
< ez geschiht von kurzewîle leider nimmer mêr
deheinen küniges mâgen, danne uns ist geschehen.
man sol uns nimmer mêre hie zen buregonden sehen.>
dô sprâchen offenlîche die sîvrides man:
< ez möhte noch ein reise in ditze lant ergân,
sô wir den reht erfunden, der uns den herren sluoc.
si hânt von sînen mâgen der starken vînde genuoc.>
er kuste kriemhilde. wie jaemerlîch er sprach,
dô si niht rîten wolde, und er daz reht ersach:
< nu rîten vreuden âne heim in unser lant.
alle mîne sorge sint mir êrste nu bekant.>
si riten ungeleitet von wormz zetal den rîn;
si mohten sicherlîchen wol des muotes sîn,
ob si in vîntschefte würden an gerant,
daz sich wern wolde der küenen nibelunge hant.
sine gerten urloubes dâ ze keinem man.
dô sach man gêrnôten und gîselhern gân
zuo zim minneclîchen: in was sîn schade leit.
des brâhten in wol innen die helde küen und gemeit.
dô sprach gezogenlîche der künic gêrnôt:
< got weiz daz wol von himele, an sîvrides tôt
gewan ich nie die schulde, daz ich daz hôrte sagen,
wer im hie vînt waere. ich sol in pillîche klagen.>
dô gab in sîn geleite gîselher daz kint;
er brâhte sorgende ûz dem lande sint
den künic mit sînen recken heim ze niderlant.
wie lützil man der mâge dar inne vroelîche vant!
wie si nu gefüeren, des enkan ich niht gesagen.
man hôrte zallen zîten hie kriemhilde klagen,
daz ir niemen trôste daz herze und ouch den muot,
ez entaet ir bruoder gîselher: der was getriuwe unde guot.
prünhilt diu schoene mit übermüete saz.
swaz kriemhilt geweinte, unmaere was ir daz.
sine wart ir rehter triuwen nimmer mê bereit.
sît geriet ouch ir vrou kriemhilt ich waen als ungefüegiu leit. xix âventiure wie der nibelunge hort ze wormze brâht wart.
dô diu minneclîche alsô verwitewet wart,
bî ir imme lande der grâve eckewart
beleip mit sînen mannen: sîn triuwe im daz gebôt.
er diente sîner frouwen mit willen unz an sînen tôt.
ze wormze bî dem münster ein gezimber man ir slôz
von holze harte michel, wît unde grôz,
dâ si mit ir gesinde sît âne freude saz.
si was zer kirchen gerne und tet vil willeclîche daz,
dâ man begruop ir vriedel, wie selten si daz lie,
mit trûrigem muote si allezît dar gie;
si bat got den rîchen der sînen sêle pflegen.
vil dicke wart beweinet mit grôzen triuwen der degen.
uote und ir gesinde si trôsten zaller stunt.
dô was ir daz herze sô groezlîche wunt:
ez kunde niht vervâhen, swaz man ir trôstes bôt.
si hete nâch ir friunde die aller groezisten nôt,
die nâch liebem manne ie mêre wîp gewan.
man moht ir starke tugende kiesen wol dar an.
si klaget unz an ir ende die wîle wert ir lîp.
sît rach sich harte swinde in grôzen triuwen daz wîp.
sus saz si in ir leiden, daz ist al wâr,
nâch ir mannes tôde unz an daz vierde jâr,
daz si zir bruoder gunther dehein wort nie gesprach,
und ouch ir vînt hagenen in der zîte niene gesach.
hagene sprach zem künige:< möhten wir daz tragen an,
daz ir iuwer swester hulde möhtet hân,
sô koem zuo disen landen daz nibelunges golt:
des wurde uns vil ze teile, waer uns diu küniginne holt.>
< daz schuln wir versuochen,> sprach der künic sân.
< ich wil ez mîme brüeder hinze ir werben lân,
daz si mir daz füegen, daz si uns gerne sehe.>
< ine trouwes niht,> sprach hagene,< daz ez immer geschehe.>
dô hiez er ortwînen hin ze hove gân
und den marcgrâven gêren. dô daz was getân,
man brâht ouch gêrnôten und gîselher daz kint.
si versuochtenz vriuntlîche an frouwen kriemhilde sint.
dô sprach von buregonden der küene gêrnôt:
< frouwe, ir klaget ze lange den sîvrides tôt.
nu wil der künic iu rihten, daz ers niht hât erslagen.
man hoert iuch zallen zîten sô rehte groezlîche klagen.>
si sprach:< des zîht in niemen: in sluoc diu hagenen hant.
wâ man in verhouwen möhte, dô er daz an mir ervant,
solt ich des getrouwen, daz er im trüege haz,
ich het wol behüetet,> sprach diu küniginne,< daz,
daz ich niht vermeldet hete sînen lîp.
sô liez ich nu mîn weinen, ich vil armez wîp.
holt wirde ich in nimmer, die ez dâ habent getân.>
dô begunde vlêgen gîselher, der vil waetlîche man.
si sprach:< ich muoz in grüezen: irn welt mich niht erlân.
des habt ir grôze sünde. der künic hât mir getân
sô vil der herzenswaere gar âne mîne scholt.
mîn munt im giht der suone, im wirt daz herze nimmer holt.>
< dar nâch wirt ez bezzer,> sprâchen ir mâge dô;
< waz ob er ir an verdienet, daz si noch wirdet vrô?>
< er mac si wol ergetzen,> sprach gêrnôt der helt.
dô sprach diu jâmersrîche:< seht, nu tuon ich swaz ir welt.>
si wolden künic grüezen, dô si in des verjach,
mit sînen besten friunden ers in ir hûse sach.
dône torste hagene für si niht gegân.
wol wesser sîne schulde: er het ir leide getân.
dô si verkiesen wolde ûf in den grôzen haz,
gunther gezogenlîche gie gegen ir dar nâher baz.
durch des hordes liebe was der rât getân;
darumbe riet die suone der vil ungetriuwe man.
ez enwart nie suone mit sô vil trähenen mê
mit valsche gefüeget. ir tet ir schade wê.
si verkôs ûf si alle wan ûf einen man.
in het erslagen niemen, het ez niht hagene getân.
dar nâch vil unlange dô truogen si daz an,
daz diu küniginne den grôzen hort gewan
von nibelunge lande und fuort in an den rîn.
ez was ir morgengâbe, er solt ir wol von rehte sîn.
dar nâch si beide fuoren, gîselher und gêrnôt,
zwelf hundert mannen kriemhilt dô gebôt,
die in dâ holn solden. dâ er verborgen lac,
dâ sîn der degen albrîch mit sînen besten friunden pflac.
dô die von rîne kômen in nibelunge lant,
dô sprach zuo sînen mâgen albrîch al zehant:
< wir mugen ir des hordes vor gehaben niht,
sît sîn ze morgengâbe diu edele küniginne giht.
doch enwurde ez nimmer,> sprach albrîch,< getân,
niwan daz wir übele dâ verlorn hân
mit dem vil edeln recken die guoten tarnhût;
die truoc von allem rehte der schoenen kriemhilde trût.
nu ist ez leider übele sîvride komen,
daz uns die tarnkappen het der helt benomen
und daz im muose dienen mit vorhten ditze lant.>
dô gie der kameraere dâ er des hordes slüzzel vant.
ez stuonden vor dem berge die kriemhilde man,
und ouch ein teil ir mâge. den schaz man truoc dan
nider zuo den ünden an diu schiffelîn;
den fuort man ûf dem sêwe ûf ze berge unz in den rîn.
nu mugt ir von dem horde wunder hoeren sagen:
swaz zwelf kanzwägene meiste mohten tragen
viere tage lange von dem berge dan.
ouch muos ir ieslîcher des tages niunstunden gân.
ez enwas niht anders wan gesteine und golt.
und ob man die werlt alle het dâ von gesolt,
sîn wurde nimmer minre einer marke wert.
jâne hete is hagene âne schulde niht gegert.
der wunsch der lac dar under: von golde ein rüetelîn.
der daz het erkunnen, der möhte meister sîn
wol in aller werlde über ieslîchen man.
der albrîches mâge kom mit gêrnôte vil dan.
dô sich der herre gêrnôt und gîselher daz kint
des hordes underwunden, dô underwunden si sich sint
des landes und der bürge und maniges recken balt.
daz muos in sider dienen bêdiu durch vorht und gewalt.
dô si den hort behielten in guntheres lant
und sichs diu küniginne alles underwant,
kamern unde türne sîn wurden vol getragen.
man gehôrt daz wunder von guote mêre nie gesagen.
und waer sîn tûsint stunden noch alsô vil gewesen,
und solt der herre sîvrit gesunder sîn gewesen,
bî im waere kriemhilt hendeblôz bestân.
getriuwer wîbes künne ein helt nie mêre noch gewan.
dô si den hort nu hête, dô brâhtes in daz lant
vil der vremden recken. jâ gab der frouwen hant,
daz man sô grôzer milte mêre nie gesach.
si pflac vil grôzer tugende; des man der küniginne jach.
den armen und den rîchen begunde si dô geben,
daz daz reite hagene, ob si solde leben
noch deheine wîle, daz si sô manigen man
ze dienste ir gewunne, daz si des angest müesen hân.
dô sprach der künic gunther:< ir ist lîp unde guot.
zwiu solde ich daz wenden, swaz si dâ mit getuot?
ich erwarbez vil kûme, daz si mir wart sider holt.
nune ruochen, war si teile bêdiu ir silber und ir golt.>
hagene sprach zem künige:< ez ensolde ein frumer man
deheinem einem wîbe niht des hordes lân.
si bringet ez mit gâbe noch unz ûf den tac,
daz vil wol geriuwen die küenen buregonden mac.>
des antwurt im gunther:< ich swuor ir einen eit,
daz ich getaete nimmer mêre leit,
und wil es fürbaz hüeten: si ist diu swester mîn.>
dô sprach aber hagene:< lât mich der schuldige sîn.>
ir sumelîcher eide wâren unbehuot.
dô nâmen si der witewen daz vil grôze guot:
hagen sich der slüzzel aller underwant.
vil sêre ez zurnde gêrnôt, dô er daz rehte ervant.
dô sprach der herre gîselher:< mîner swester hât getân
hagene sô vil der leide: ich soldez understân.
und waer er mir niht sippe, ez gienge im an den lîp.>
iteniuwez weinen tet dô sîvrides wîp.
dô sprach der herre gêrnôt:< ê daz wir immer sîn
gemüet mit disem golde, wir soldenz in den rîn
allez heizen senken, daz ez immer wurde man.>
si gie vil klagelîche für gîselher ir bruoder stân.
si sprach:< vil lieber bruoder, du solt gedenken mîn:
des lîbes und des guotes soltu mîn vogt sîn.>
er sprach:< vil liebiu swester, daz sol sîn getân,
als wir komen widere: wie hân ze rîtene wân.>
der künic und sîne mâge rûmten dô daz lant,
mit in die besten drunder, die man inder vant,
niwan aleine hagene: der beleip dâ durch den haz,
den er truoc der frouwen, und tet vil willeclîche daz.
die herren swuoren eide, unz si möhten leben,
daz si den schatz niht zeigen noch niemen solden geben,
wan mit gemeinem râte, sô si des dûhte guot.
des muosen si in vliesen durch ir gîteclîchen muot.
ê daz die künige widere ze rîne waeren komen,
die wîle hete hagene den grôzen hort genomen.
er sancten dâ zem loche allen in den rîn.
er wânde in niezen eine: des enkunde sider niht gesîn.
erne mohte des hordes sît gewinnen niht,
daz den ungetriuwen vil dicke noch geschiht.
er wânde in niezen eine, die wîl er möhte leben.
sît moht ers im selben noch ander niemen gegeben.
die fürsten kômen widere, mit in vil manic man.
kriemhilt ir schaden grôzen klagen dô began
mit meiden und mit frouwen: in was harte leit.
dô gebârten die degene sam si im heten widerseit.
dô sprâchen si gemeine:< er hât übele getân.>
er entweich der fürsten zorne alsô lange dan,
unz er gewan ir hulde. si liezen in genesen;
doch enkunde im kriemhilt nimmer vînder gewesen.
mit iteniuwem leide beswaeret was ir muot,
umbe ir mannes ende, und dô si ir daz guot
alsô gar genâmen. dô gestuont ir jâmers klage
des lîbes immer mêre unz an ir jungesten tage.
nach sîvrides tôde, daz ist al wâr,
was si in manigen leiden unz an daz zwelfte jâr,
daz si des recken tôdes mit klage nie vergaz.
si was in triuwen staete, und tet vil willeclîche daz.
eine rîche fürsten aptey stifte vrou uote
nâch dancrâtes tôde von ir guote,
mit starken rîchen urborn, als ez noch hiute hât,
daz klôster dâ ze lôrse, des dinc vil hôhe an êren stât.
dar zuo gab ouch kriemhilt sît ein michel teil,
durch sîvrides sêle und umb aller sêle heil,
golt und edel steine mit williger hant.
getriuwer wîp deheine ist uns selten ê bekant.
sît daz frouwe kriemhilt ûf gunther verkôs
und doch von sînen schulden den grôzen hort verlôs,
dô wart ir herzenleide tûsint stunde mêr.
dô waere gerne dannen diu frouwe edel unde hêr.
dô was der frouwen uoten ein sedelhof bereit
ze lôrse bî ir klôster mit grôzer rîcheit.
dar zôch sich diu witewe von ir kinden sît,
dâ noch diu frouwe hêre begraben in eime sarke lît.
dô sprach diu küniginne:< vil liebiu tohter mîn,
sît du hie niht maht belîben, sô soltu bî mir sîn,
ze lôrse in mîme hûse, und solt dîn weinen lân.>
des antwurt ir kriemhilt:< wem liez ich danne mînen man?>
< den lâz et hie belîben,> sprach frou uote.
< nune welle got von himele,> sprach aber diu guote,
< mîn vil liebiu muoter: daz sol ich wol bewarn,
wander muoz fon hinnen mit mir waerlîche varn.>
dô schuof diu jâmers rîche, daz er wart ûf erhaben.
sîn edelez gebeine wart an der stunt begraben
ze lôrse bî dem münster vil werdeclîchen sît,
dâ der helt vil küene in eime langen sarke lît.
in der selben zîten, dô kriemhilt solde
varn mit ir muoter, dar si doch wolde,
dô muoste si belîben, als ez solde sîn.
daz understuonden maere, vil verre komen über rîn. xx âventiure wie der künic ezele nâch froun kriemhilt ze wormze sînen boten sande.
daz geschach in den gezîten, dô frou helche erstarp,
und daz der künic ezele ein ander wîp warp,
dô rieten sîne friunde in buregonden lant
zeiner werden witewen, diu was frou kriemhilt genant.
sît daz erstorben waere der schoenen helchen lîp,
sî sprâchen:< welt ir immer gewinnen edel wîp,
die hoehsten und die besten, die ie künic gewan,
sô nemt die selben witewen: der starke sîvrit was ir man.>
dô sprach der künic rîche:< wie kunde daz ergân,
sît ich bin ein heiden und toufes nine hân?
sô ist diu frouwe kristen und tuot es lîhte niht.
ez muoz sîn ein wunder, obe ez immer geschiht.>
dô sprâchen aber die snellen:< waz ob siz lîhte tuot?
durch iuwern namen den hôhen und iuwer michel guot,
sô sol manz doch versuochen an daz vil edel wîp;
sô mugt ir gerne minnen den ir vil wunneclîchen lîp.>
dô sprach der künic ezele:< wem ist under iu bekant
bî rîne aller beste liute und ouch daz lant?>
dô sprach von bechelâren der guote rüedegêr:
< ich hân irkant von kinde die edeln küniginne hêr,
gunthern und gêrnôten, die küenen ritter guot;
gîselher der junge: ir ieslîcher muot,
swaz er der hôhen êren mit tugenden mac begân.
ouch hânt ir alten mâge al daz selbe her getân.>
dô sprach der künic rîche:< friunt, du solt mir sagen,
ob si ob mînen landen krône solde tragen.
ist ir lîp sô schoene, sô man mir hât geseit?>
des antwurt im rüedegêr, der recke küene und gemeit:
< si gelîchet sich mit schoene wol der frouwen mîn,
helchen der vil rîchen, und kunde niht gesîn
in dirre werlde schoener deheines küniges wîp,
den si lobte ze friunde, der mac wol troesten den lîp.>
er sprach:< sô wirbez, rüedegêr, sô lieb als ich dir sî.
und sol ich kriemhilde immer geligen bî,
des wil ich dir lônen, sô ich beste kan:
sô hâstu mînen willen mit grôzen triuwen getân.
ûzer mîner kameren sô heiz ich dir geben,
daz du und dîne geverten vroelîche mügt leben.
von kleidern und von rossen des nim, swaz du wil;
des gib ich dir zewâre zuo der boteschefte vil.>
des antwurte rüedegêr, der marcgrâve rîch:
< gert ich dînes guotes, daz waere unlobelîch.
ich wil dîn bote gerne wesen an den rîn
mit mîn selbes guote, des soltu gar âne angest sîn.>
dô sprach der künic ezele:< nu wenne welt ir varn
nâch der vil minneclîchen? got sol iuch bewarn
der reise an allen êren und ouch die frouwen mîn.
des helfe mir gelücke, daz si uns genaedic müeze sîn.>
dô sprach aber rüedegêr:< ê ich rûme ditze lant,
wir müezin ê bereiten wâfen und gewant,
schilde unde sätele, des wir êre hân.
ich wil ze rîne füeren fünfhundert mîner küenen man.
swâ man in vremden landen mich und die mîne sehe,
daz ir ieslîcher denne dir des jehe,
daz nie künic deheiner alsô manigen man
sô verre baz gesande, danne du ze rîne habest getân.
ob duz, künic rîche, darumbe niht wellest lân:
si was ir edeln minne sîvride undertân,
dem sigemundes kinde, den hâstu hie gesehen,
man muose im grôzer êren mit rehter wârheite jehen.>
< darumbe ich si niht vremde, was si des recken wîp.
jâ was wol alsô tiure sîn vil edel lîp,
daz ich niht versmaehen die küniginne sol:
durch ir grôzen schoene sô gevellet si mir wol.>
< sô wil ich iu die wârheit,> sprach rüedegêr dô,< sagen,
daz wir hinnen rîten in vier und zweinzic tagen.
ich enbiut ez gotelinde, der vil lieben frouwen mîn,
daz ich nâch kriemhilde selbe bote welle sîn.>
hin ze bechelâren sande rüedegêr
boten sîme wîbe, der marcgrâvinne hêr,
und enbôt ir, daz er solde dem künige werben wîp.
si gedâhte friuntlîche an der guoten helchen lîp.
dô diu marcgrâvinne die boteschaft vernam,
der maere si sich freute; doch weinens si gezam,
ob si gewinnen solde noch frouwen alsam ê.
sô si gedâht an helchen, daz tet gotelinde wê.
ûzer hiunin lande der marcgrâve reit.
des was der künic ezele vrô und ouch gemeit.
dâ zer stat ze wiene bereite man in wât,
die er füeren solde, als man uns gesagt hât.
dâ ze bechelâren im warte gotelint.
diu junge marcgrâvinne, daz rüedegêres kint,
sach ir vater gerne und ouch sîne man.
dô wart ein liebez bîten von schoenen kinden getân.
dô der marcgrâve ze bechelâren reit,
dô was in mit vlîze ir gewaefen und ir kleit
bereitet gar ze wunsche, im und sînen man.
ir soumer ûf der strâze sach man mit in zogen dan.
dô si ze bechelâren kômen in die stat,
di sînen reisgesellen herebergen bat
der wirt vil minneclîchen, und schuof in guot gemach.
gotelint diu rîche den wirt si niht zungerne sach.
sam tet sîn liebiu tohter, diu junge marcgrâvin;
diu enkunde ir vater künfte niht hôhers muotes sîn.
die von hiunen landen, wie gerne si die sach!
mit lachendem munde diu süeze juncfrouwe sprach:
< nu sî uns grôze willekomen, mîn vater und sîne man.>
dô wart vil grôze danken mit vlîze getân
des marcgrâven kinde von manigem recken guot.
vil wol erkande gotelint des guoten rüedegêres muot.
dô si des nahtes nâhen bî rüedegêre lac,
vil minneclîche vrâgen in diu frouwe pflac,
war in gesendet hête der künic von hiunin lant.
er sprach:< mîn liebiu frouwe, daz sol werden dir bekant.
ich sol mîme herren werben umbe ein wîp,
sît daz ist erstorben mîner frouwen lîp.
ich wil nâch kriemhilde rîten an den rîn:
diu sol hie zen hiunen gewaltec küniginne sîn.>
< daz wolde got,> sprach gotelint,< möht uns daz heil geschehen!
sît daz wir ir hoeren sô grôzer êren jehen,
si ergazt uns mîner frouwen lîht in alten tagen
mit ir hôhen tugenden, daz wir müesin si verklagen.>
dô sprach der marcgrâve:< triutinne mîn,
di mit mir suln rîten hinnen an den rîn,
den sult ir friuntlîche bieten iuwer guot.
sô helde varent rîche, sô sint si vroelîch gemuot.>
sî sprach:< ez ist deheiner derz von mir gerne nimt,
ine geb ir ieslîchem swaz im wol gezimt,
ê daz ir hinnen scheidet mit den iuwern man.>
daz si dem wirte lobte, daz wart mit vlîze getân.
hey, waz man dô von kamere der rîchen pfellel truoc!
der wart mit den recken geteilet dô genuoc,
erfüllet vlîzeclîche von halse unz ûf den sporn.
die im dâ zuo behageten, die het im rüedegêr erkorn.
an dem sibenden morgen von bechelâren reit
der wirt mit sînen degenen. wâfen unde kleit
fuorten si den vollen durch der baier lant.
si wurden ûf der strâzen durch rouben selten an gerant.
dâ die helede fuoren, niemen niht in nam.
man moht in dannen dienen als in wol gezam.
ritter unde knehte die wâren wol gekleit.
der guote marcgrâve alsus von bechelâren reit.
inre tagen zwelfen si kômen an den rîn.
dône kunden disiu maere niht verholn sîn.
man sagte dem künige und ouch sînen man,
dâ koemen hôhe geste. der wirt dô vrâgen began,
ob iemen si bekande, daz manz im solde sagen.
man sah ir soumaere sô rehte swaere tragen:
daz si vil rîche waeren, daz wart dâ wol bekant.
man hiez si herbergen dâ ze wormez al zehant.
dô die geste wâren zen herebergen komen,
dô wart ir gevertes vaste war genomen.
si wundert, wannen füeren die recken an den rîn.
der wirt nach hagene sande, ob ez kündic möhte sîn.
dô sprach der von tronege:< nu lât mich si sehen.
als ich si nu geschouwe, ich kan iu wol verjehen,
von swannen si gesendet sîn in ditze lant.
si suln sîn vil vremde, ine habe si schiere bekant.>
inlende hêten die geste nu genomen.
in vil rîchiu kleider was der bote komen
mit sînen hergesellen. ze hove si dô rîten;
si fuorten guotiu kleider wol und spaehe gesniten.
dô sprach der snelle hagene:< als ich mich kan verstân,
wande ich die helde lange niht gesehen hân,
si varnt dem gelîche als ez sî rüedegêr,
von hiunischen rîchen der degen küene unde hêr.>
< wie solde ich des getrouwen,> sprach der künic zehant,
< daz der von bechelâren koeme in ditze lant?>
ê daz der künic rîche die rede vol sprach,
hagene der küene den guoten rüedegêren sach.
mit sînen besten friunden lief er zuo zim dan.
man sach fünfhundert degene von den rossen stân.
dô wurden wol enpfangen die von hiunin lant.
boten nie getruogen alsô hêrlîch gewant.
dô sprach in hôher stimme der herre hagene:
< nu sîn grôze willekomen dise degene,
der vogt von bechelâren und alle sîne man.>
daz grüezen wart mit êren den snellen hiunin getân.
des küniges naehsten mâge kômen dâ man si sach.
ortwîn von mezzin zuo rüedegêre sprach:
< wir haben in aller wîle mêre nie gesehen
geste hie sô gerne: des wil ich waerlîche jehen.>
des gruozes si dô dancten den helden über al.
mit dem hergesinde si giengen in den sal,
dâ si den künic funden bî manigem küenen man.
der wirt dô von dem sedele gie gegen rüedegêre dan.
wie rehte friuntlîche er den gast enpfie
und alle sîne degene! gêrnôt dô niht enlie,
ern enpfienge in ouch mit êren und alle sîne man.
der künic rüedegêre fuorte bî der hende dan.
er brâht in zuo dem sedele dâ er selbe saz.
den gesten hiez man schenken( mit willen tet man daz)
mete den vil guoten und den besten wîn,
den iemen vinden kunde in dem lande al umben rîn.
gîselher und gêre die bêde wâren komen;
dancwart unde volkêr die heten wol vernomen
von den werden gesten, si waeren hôchgemuot.
si enpfiengen vor dem künige die ritter edel unde guot.
dô sprach zuo sîme herren der degen hagene:
< ez solden immer dienen aller iuwer degene
daz uns der marcgrâve ze liebe hât getân.
des solde man enpfâhen wol den gotelinde man.>
dô sprach der künic gunther:< ine kan niht langer dagen.
wie si sich gehaben beide, daz sult ir mir sagen,
ezele unde helche ûzer hiunin lant.>
dô sprach der marcgrâve:< ich solz iu sagen hie zehant.>
dô stuont er von dem sedele mit allen sînen man.
er sprach zuo dem künige:< lât mich urloup hân
ze sagene solhiu maere, darumbe ich bin gesant
von deme künic ezele her zuo der buregonden lant.>
er sprach:< swaz man uns maere bî iu enboten hât,
diu erloub ich iu ze sagene âne friunde rât.
ir sult si lâzen hoeren mich und mîne man,
wande ich iu aller êren hie ze werbene gan.>
dô sprach der bote hêre:< iu enbiutet an den rîn
getriuwelîchen dienest der grôze voget mîn,
und allen iuwern friunden, die ir müget hân;
und wizzet, disiu boteschaft ist in triuwen gar getân.
iu bat der künic edele klagen sîne nôt.
sîniu lant sint verweiset: mîn frouwe diu ist tôt,
helche diu vil rîche, ein küniginne hêr,
nâch der mîn herre lîdet, daz wizzet, ungefüegiu sêr.
kint der edeln fürsten, diu si gezogen hât,
dar an ez inme lande vil jaemerlîchen stât;
die enhât nu leider niemen der ir mit triuwen pflege.
des waen ouch sich vil seine des küniges sorge gelege.>
< nu lôn im got,> sprach gunther,< daz er den dienest sîn
sô willeclîch enbiutet mir und den friunden mîn.
sînen gruoz ich gerne hie vernomen hân.
den mir enbiutet ezele: des sol er grôz genâde hân,>
dô sprach von buregonden der herre gêrnôt:
< die werlt mac wol riuwen der schoenen helchen tôt
durch ir manige tugende, der si wol kunde pflegen.>
der rede gestuont im hagene, der vil zierlîche degen.
dô sprach aber rüedegêr, der edel bote hêr:
< sît ir mir, künic, erloubet, ich sol iu sagen mêr,
waz iu mîn lieber herre her enboten hât,
sît im nâch mîner frouwen sîn dinc sô kumberlîchen stât.
man sagt mîme herren, iuwer swester sî âne man,
sîvrit sî erstorben. ist daz alsô getân,
sô sol mîn frou kriemhilt die rîchen krône tragen
vor der ezelen recken: diz bat iu der künic sagen.>
dô sprach der künic rîche, wol gezogen was sîn muot:
< sô hoeret mînen willen( ob siz gerne tuot),
den wil ich iu künden in disen siben tagen.
ê ichz an ir erfüere, zwiu solde ich ezelen versagen?>
die wîle man den gesten hiez schaffen guot gemach.
in wart dâ sô gedienet, daz rüedegêr des jach,
daz er dâ friunde haete bî guntheres man.
hagene im diente gerne: er hete im alsam getân.
alsus beleip dô rüedegêr unz an den vierden tac.
der künic nâch râte sande. wie wîslîch er pflac
vrâgen sîne mâge, ob si dûhte guot getân,
daz kriemhilt nemen solde den künic ezelen ze man.
si rietenz al gemeine, wan eine hagene.
der sprach ze gunther dem degene:
< habt ir rehte sinne, sô wirt ez wol behuot,
ob sis joch volgen wolde, daz irz nimmer getuot.>
< warumbe,> sprach dô gunther,< solde ichs volgen niht?
swaz der küniginne liebes geschiht,
des sol ich ir wol gunnen: si ist diu swester mîn.
wir soldenz selbe werben, ob ez ir êre möhte sîn.>
dô sprach aber hagene:< nu lât die rede stân.
und het ir ezelen kunde, als ich sîn kunde hân,
solte si in danne minnen, als ich iuch hoere jehen,
sô waere iu aller êrste von schulden sorgen geschehen.>
< warumbe?> sprach dô gunther;< ich behüete wol immer daz,
daz ich im kome sô nâhen, daz ich deheinen haz
von im müese dulden, und wurde si sîn wîp.>
dô sprach aber hagene:< ez geraetet nimmer mîn lîp.>
man hiez nâch gêrnôte und gîselhere gân,
ob der frouwen brüeder dûhte guot getân,
daz kriemhilt nemen solde den rîchen künic hêr.
noch widerreit ez hagene unde ander niemen mêr.
dô sprach von burgonden gîselher der degen:
< nu mugt ir, friunt hagene, noch der triuwen pflegen:
ergetzet si der leide und ir ir habt getân.
swar an ir wol gelunge, daz solt ir ungevêhet lân.>
< jâ habt ir mîner swester getân sô starkiu leit,>
sô sprach aber gîselher, der degen vil gemeit,
< daz si des hete schulde, ob si iu waere gram:
nie man deheiner frouwen mêre freuden noch genam.>
< daz ich dâ wol bekenne, daz tuon ich iu kunt:
sol si nemen ezele, gelebt si an die stunt,
si getuot uns leide, swie siz getraget an.
jâ gewinnet si ze dienste, daz wizzet, manigen küenen man.>
des antwurte hagene der herre gêrnôt:
< ez mag alsô belîben unz an ir beider tôt,
daz wir gerîten immer in ezelen lant.
wir suln ir leisten triuwe: daz ist zen êren uns gewant.>
dô sprach aber hagen:< mir kan niemen widersagen.
und sol diu frouwe kriemhilt helchen krône tragen,
si getuot uns leide, swie si gefüeget daz.
ir sult ez lân belîben: daz kumt iu recken michel baz.>
mit zorne sprach dô gîselher, der edeln uoten sun:
< wir ensulen niht alle meinlîche tuon
swaz liebes ir geschaehe vrô solten wir des sîn.
swaz ir geredet, hagene, ich dien ir durch die triuwe mîn.>
dô daz hagene hôrte, dô wart er ungemuot.
gêrnôt unde gîselher, die stolzen ritter guot,
und gunther der rîche gerieten sider daz,
ob siz loben wolde, daz siz liezen âne haz.
dô sprach der küene gêre:< sô wil ich hine gân
und wil mîne frouwen die rede wizzen lân,
waz ir der künic ezele her enboten hât,
ob si in nemen welle: daz sî mit triuwen unser rât.>
dô gie der snelle recke dâ er kriemhilde sach.
si enpfie in minneclîche. wie balde er dô sprach:
< ir mugt mich gerne grüezen und geben botenprôt.
iuch wil gelücke scheiden ûzir aller iuwer nôt.
ez hât durch iuwer minne, frouwe, her gesant
ein der aller beste, der ie küniges lant
besaz mit vollen êren oder krône solde tragen.
ez werbent boten edele, daz hiezen iu die künige sagen.>
dô sprach diu jâmers rîche:< iu sol verbieten got
und andern mînen friunden, daz si deheinen spot
an mir armen üeben. waz soldich einem man,
der ie herzenliebe von guotem wîbe gewan?>
si widerreit iz sêre. dô kômen aber sint
gêrnôt ir bruoder und gîselher daz kint;
di bâten minneclîche troesten si den muot:
ob si den künic naeme, ez waer ir waerlîchen guot.
überwinden niemen kunde dô daz wîp,
daz si minnen wolde deheines mannes lîp.
dô bâten si die recken:< nu lâzet doch geschehen,
ob ir niht anders wellet tuon, sô sult ir rüedegêren sehen.>
< daz enwil ich niht versprechen, ine welle in gerne sehen,
den guoten rüedegeren; daz lâz ich wol geschehen
durch sîne manige tugende. waer er niht her gesant,
swerz ander boten waeren, den waer ich immer unbekant.>
si sprach:< ir sult in morgen heizen her gân
zuo mîner kemenâten: ich wil in hoeren lân
wes ich mich habe berâten wil ich im denne sagen.>
ir wart eriteniuwet daz ir vil groezlîche klagen.
dô engert ouch nihtes mêre der edel rüedegêr,
niwan daz er gesaehe die küniginne hêr:
er wiste sich sô wîsen, daz er wol an getragen
möhte swaz er wolde. ir rede im muose wol behagen.
des anderen morgens, dô man früemesse sanc,
die edelen boten kômen; dô wart dâ grôz gedranc.
die mit rüedegêre ze hofe solden gân,
der sach man wol gekleidet manigen waetlîchen man.
kriemhilt diu vil arme, diu trûric gemuot,
si warte rüedegêre, dem edeln boten guot.
der vant si in der waete die si alle zîte truoc:
dâ bî het ir gesinde rîcher kleider genuoc.
si gie im hin begegene zuo der türe stân,
und enpfie vil lieplîche den ezelen man.
niwan mit zwelf gesellen man in dar in verlie.
man bôt im michel êre: ir kom ein hôher bote nie.
man bat den herren sitzen unde sîne man.
die zwêne marcgrâven sach man vor in stân,
gêrn und ecgewarten: daz schuof diu künigîn.
die selben boten kunden nimmer baz gewirdet sîn.
dô si dâ wol gesâzen und sâhen manic wîp,
dô pflac niwan weines der kriemhilde lîp.
ir wât was vor den brüsten der heizen trähene naz.
daz sach der marcgrâve: der helt niht langer dô dâ saz.
er sprach in grôzen zühten:< vil edel küniges kint,
mir und mînen geverten, di mit mir komen sint,
sult ir, frou, erlouben, daz wir für iuch stân
und sagen iu diu maere, durch waz wir her geriten hân.>
< nu sî iu erloubet,> sprach diu künigin,
< ze sagen iuwer maere, alsô stât mîn sin;
sprechet swaz ir wellet, des iuch dunke guot.>
di boten an ir wol sâhen ir vil trûrigen muot.
dô sprach von bechelâren der fürste rüedegêr:
< dienst unde triuwe ezel, ein künic hêr,
hât iu enboten, frouwe, her in ditze lant.
er hât nâch iuwer minne vil guote degene gesant
und enbiutet iu inneclîche freude âne leit.
der staeten friuntschefte sî er iu bereit
als helchen mîner frouwen, diu im ze herzen lac.
ir sult nu tragen krône, der mîn frouwe wîlen pflac.>
dô sprach diu küniginne:< vil edel rüedegêr,
waer ieman, der bekande diu mînen scharpfen sêr,
der riete mir niht triuten noch deheinen man:
wan ich vlôs ein den besten, den ie frouwe mêr gewan.>
< waz mag ergetzen leides,> sprach dô der küene man,
< wan vriuntlîche liebe swer die kan begân,
und dann der einen kiuset, der im ze rehte kumet?
für herzenlîche swaere niht sô groezlîche frumet.
und ruochet ir ze minnen den hôhen voget mîn,
zwelf rîcher krône sult ir frouwe sîn.
dar zuo gît iu mîn herre wol drîzec fürsten lant;
diu hât er betwungen mit sîner ellenthaften hant.
ir sult ouch werden frouwe über manigen küenen man,
die ouch mîner frouwen wâren undertân,
und vil der schoenen mägede, der si hete gewalt,
und hôher recken mâge, edel, küene unde balt.
dar zuo iu mîn herre gît, daz heizet er iu sagen,
ob ir geruochet krône bî dem künige tragen,
gewalt den aller hôhsten, den helche ie gewan;
den sult ir gewaldeclîche hân ob allen sînen man.>
dô sprach diu küniginne:< wie möhte mînen lîp
immer des gelüsten, deich wurde heledes wîp?
mir hât der tôt an einem sô rehte leit getân,
des ich unz an mîn ende muoz in riuwen immer stân.>
dô sprâchen aber die hiunin:< küniginne rîch,
iuwer leben wirt bî ezele sô rehte lobelîch,
daz ir des wol vergezzet, ist daz ez ergât;
wan der künic rîche vil manigen zieren degen hât.
die mîner frouwen mägede und iuwer mägedîn
suln die bî ein ander ein gesinde sîn,
dâ bî sô möhten recken werden wol gemuot.
lât ez iu, frouwe, râten, ez wirt iu waerlîchen guot.>
si sprach in ir zühten:< nu lât die rede stân
unze morgen früeje, sô sult ir her gân;
sô wil ich iu antwurten des ir dâ habet muot.>
des muosen dô gevolgen die recken küene unde guot.
dô si zen herbergen alle kômen dan,
dô hiez diu frouwe kriemhilt nâch gîselhere gân,
und ouch nâch ir muoter. si saget in beiden daz,
daz si gezaeme weinen und niht anderes baz.
dô sprach ir bruoder gîselher:< swester, mir ist geseit
und wilz ouch wol gelouben, daz elliu dîniu leit
ezel der künic swende, und nimstu in ze man.
swaz ander iemen râte, sô dunket ez mich guot getân.>
< er mac dich wol ergetzen,> sprach aber gîselher.
< vonme roten zuo dem rîne, ûf bî elbe unz an das mer,
sô ist ir deheiner alsô gewaltic niht.
du maht dich freun balde, sôr dîn ze küniginne giht.>
si sprach zuo zir bruoder:< zwiu raetestu mir daz?
klagen unde weinen mir immer zaeme baz.
wie solde ich vor recken dâ ze hove gân?
wart mîn lîp ie schoene, des bin ich âne getân.>
uote, ir beider muoter, sprach ir tohter zuo:
< swaz dîne brüeder râten, vil liebez kint, daz tuo.
nu volge dînen friunden; sô mac dir wol geschehen.
ich hân dich doch sô lange in grôzem leide gesehen.>
dô bat si got den rîchen füegen ir den rât,
daz si ze gebene hête golt, silber unde wât
sam bî ir êrsten manne, dô der noch was gesunt.
si gelebte doch nimmer mêre sît sô vroelîche stunt.
dô gedâhtes in ir sinne:< sol ich mînen lîp
geben einem heiden( ich bin ein kristen wîp),
des müese ich von der werlde grôz itewîze hân.
gaeb er mir elliu rîche, sô ist ez immer ungetân.>
dâ mite siz lie belîben. die naht unz an den tac
diu frouwe in vil gedanken an ir bette lac.
diu ir vil liehten ougen wurden trucken nie,
unze si aber den morgen hin zer mettîne gie.
ze rehter messezîte die herren wâren komen.
si heten aber ir swester under hende genomen;
jâ rieten si ir minnen den künic ûz hiunin lant.
die frouwen ir deheiner vil lützil vroelîche vant.
si bâten dar gewinnen die ezelen man.
rüedegêr der rîche biten dô began
die frouwen minneclîche, waz si nu wolde tuon,
ob si ze manne wolde des künic botelunges sun.
si jach, daz si geminnen nimmer mêre wolde man.
dô sprach der marcgrâve:< daz waere missetân.
zwiu woldet ir verderben alsô schoenen lîp?
ir muget noch mit êren werden hôhes recken wîp.>
niht half, daz si gebâten, unze rüedegêr
sprach heinlîche die küniginne hêr,
er wolde si ergetzen swaz ir ie geschach.
ein teil begundir senften ir vil unsenftez ungemach.
er sprach:< frouwe hêre, lât iuwer weinen sîn.
ob ir zen hiunin hêtent niemens danne mîn,
getriuwer mîner friunde und ouch der mînen man,
er müeses sêre engelten, und het iu iemen iht getân.>
dâ von ein teil geringet wart dô der frouwen muot.
si sprach:< so swert mir, rüedegêr, swaz mir iemen tuot,
daz ir mir sît der naehste, der reche mîniu leit.>
dô sprach der marcgrâve:< des bin ich, frouwe, bereit.>
mit allen sînen mannen swuor ir dô rüedegêr
mit triuwen immer dienen, und daz die recken hêr
ir nimmer niht versageten ûz ezelen lant,
des si êre haben solde: des sichert ir rüedegêres hant.
dô gedâhte diu getriuwe:< sît daz ich friunde hân
alsô vil gewunnen, nu sol ich reden lân
die liute swaz si wellen, ich jâmerhaftez wîp.
waz, ob noch wirt errochen mîns lieben mannes lîp?>
si gedâhte:< sît daz ezele der recken hât sô vil,
sol ich in den gebieten, sô tuon ich swaz ich wil.
er ist ouch wol sô rîche, daz ich ze gebene hân:
mich hât der mordaer hagene des mînen âne gar getân.>
si sprach ze rüedegêre:< het ich daz vernomen,
daz er niht waere ein heiden, sô wolde ich gerne komen
swar er hete willen, und naeme in zeinem man.>
dô sprach der marcgrâve:< die rede sult ir, frouwe, lân.
ern ist niht gar ein heiden, des sult ir sicher sîn.
jâ was vil wol bekêret der liebe herre mîn,
wan daz er sich widere vernogieret hât.
wolt ir in, frouwe, minnen, sô möhte sîn noch werden rât.
ouch hât er sô vil recken in kristenlîcher ê,
daz iu bî dem künige nimmer wirdet wê.
ir mugt ouch lîhte erwerben, daz der fürste guot
wider ze gote wendet beide sêle unde muot.>
dô sprâchen aber ir brüeder:< lobt iz, swester mîn.
iuwer ungemüete sult ir lâzen sîn.>
si gertens alsô lange, daz ir vil trûric lîp
lobte vor den degenen, si würde ezelen wîp.
si sprach:< ich muoz iu volgen, ich armiu künigîn,
daz ich var zen hiunin, sô daz nu mac gesîn.
swenne ich die friunt gewinne, die mich füeren in sîn lant.>
des bôt diu küniginne vor den degen ir hant.
dô sprach der marcgrâve:< habt ir zwêne man,
dar zuo hân ich mêre: ez wirdet wol getân,
daz wir iuch mit êren bringen über rîn.
ine lâze iuch nu niht langer hie zen buregonden sîn.
fünfhundert mîner manne und ouch der mâge mîn,
die suln iu hie dienen und ouch dâ heime sîn
swie ir gebietet: ich selbe tuon alsam,
sô ir mich ermant der maere, daz ichs nimmer mich gescham.
nu heizet iu bereiten iuwer pferitkleit
( die rüedegêres raete iu nimmer werdent leit),
und sagetez iuwern mägeden, die ir dâ füeren welt.
jâ kumet uns begegene vil manic ûzerwelter helt.>
si heten noch gesmîde, daz man dâ vor reit
bî sîvrides zîten, daz si vil manige meit
mit êren mohte füeren, sô si wolden dan.
hey, waz man guoter sätele den schoenen frouwen gewan!
ob si dâ vor getrüegen deheiniu rîchen kleit,
der wart in zuo der verte vil manigez nu bereit,
wande in von dem künige sô vil gesaget wart.
si sluzzen ûf die kisten, die ê stuonden wol bespart.
si heten grôz unmuoze unz an den zwelften tac:
si suochten ûz den valden des vil dar inne lac.
kriemhilt hiez entsliezen balde ir kameren dan:
si wolde machen rîche alle rüedegêres man.
si hete noch des goldes von nibelunge lant
( si wânde ez dâ zen hiunin teilen solde ir hant),
daz iz sehs hundert moere ninder kunden tragen.
diu maere hôrte hagene dâ von kriemhilde sagen.
er sprach:< sît mir kriemhilt doch nimmer wirdet holt,
sô muoz ouch hie belîben daz sîvrides golt.
zwiu solde ich mînen vînden lân sô michel guot?
ich weiz wol, daz diu frouwe wunder mit dem schatze getuot.
und braehte si in zen hiunen, ich wil gelouben daz,
er würde doch zerteilet niwan ûf mînen haz,
sîne habent ouch niht der rosse, die in solden tragen.
in wil behalten hagene, daz sol man kriemhilde sagen.>
dô si vernam diu maere, dô wart ir grimme leit.
ez wart ouch den künigen allen drîn geseit.
si woldenz gerne wenden. dô des niht geschach,
rüedegêr der edele dar zuo hêrlîche sprach:
< vil rîchiu küniginne, zwiu klaget ir daz golt?
iu ist der künic ezele in der mâze holt,
gesehent iuch sîniu ougen, er gît iu alsô vil,
daz ir zerteilet nimmer: des ich iu eide swern wil.>
dô sprach diu küniginne:< vil edel rüedegêr,
ez gewan nie küniges tohter die rîcheite mêr,
denne der mich hagene âne hât getân.>
dô kom der starke gêrnôt hin zer kameren gegân.
mit gewalt des küniges slüzzil stiez er an die tür:
golt daz kriemhilde reichte man der für.
ze drîzec tûsint marken oder dannoch baz
hiez er nemen die geste: liep was gunthere daz.
dô sprach von bechelâren der gotelinde man:
< ob ez mîn frouwe kriemhilt allez möhte hân,
swaz sîn ie wart gefüeret von nibelunge lant,
sîn gerüeret nimmer marke mîn noch der küniginne hant.
lât ez nemen, frouwe, swerz gerne haben wil.
ich brâhte ûz mîme lande des mînen alsô vil,
daz wir es ûf der strâze haben guoten rât,
und unser koste hinnen mit vollen hêrlîchen stât.>
dâ vor in aller wîle erfüllet zwelf schrîn
des aller besten goldes, daz inder möhte sîn,
heten noch ir meide: des fuorte man von dan
mit der küniginne. daz ander muosin si dâ lân.
gewalt des übelen hagenen der dûhte si ze starc.
si het ir opfergoldes noch wol tûsint marc:
daz teilte si der sêle irs vil lieben man.
daz dûhte rüedegêre in grôzen triuwen getân.,
dô sprach diu frouwe kriemhilt:< wâ nu friunde mîn,
die durch mich ellende zen hiunin wellen sîn,
und mit mir suln rîten in ezelen lant?
die nemen golt daz mîne und kaufen ros und ouch gewant.>
des antwurte ir schiere der marcgrâve ekkewart:
< sît ich iuwer gesinde ie von êrste wart,
sô entweich ich iu nie triuwen,> sprach der küene degen,
< und wil iu immer dienen, die wîle wir beide leben megen.
ich wil ouch mit mir füeren hundert mîner man,
der ich iu ze dienste wol mit triuwen gan.
wir sîn ungescheiden, ez entuo der tôt.>
der rede neic im kriemhilt, daz irz der helt sô wol erbôt.
dô zôch man dar die moere: si wolden varn dan.
dâ wart vil michel weinen von friunden getân.
frou uote diu guote und manic schoene meit
die zeigeten, daz in waere nâch der küniginne leit.
hundert schoener megede diu frouwe mit ir nam:
die wurden sô gekleidet, als in daz wol gezam.
ûf ir vil liehten bouge die trähene vielen nider
si gelebten vil der freude dort bî ezelen sider.
ir brüeder kômen beide, gîselher unde gêrnôt,
mit ir ingesinde als in ir zuht gebôt.
dô wolden si beleiten ir liebe swester dan.
ouch fuorten si ir degene mit in wol tûsint küene man.
dô kom der snelle gêre und ouch ortewîn;
rûmolt der kuchenmeister dâ mite muose sîn.
si schuofen die nahtselde der frouwen ûf den wegen.
volkêr was ir marschalc, der solde ir herbergen pflegen.
nâch küssen michel weinen wart dâ vil vernomen,
ê daz si von der bürge ze velde waeren komen.
ûz riten unde giengen die sis niene gebat.
dô reit der künic gunther mit ir ein wênic für die stat.
ê si von hûse füeren, si heten für gesant
ir boten harte snelle in der hiunin lant,
die dem künige sageten, daz im rüedegêr
ze wîbe hete gewunnen die edeln küniginne hêr.
die boten strichen sêre: in was der reise nôt
durch die grôzen êre und durch rîchiu potenbrôt.
dô si ze lande wâren mit den maeren komen,
dô het der künic ezele nie sô liebes niht vernomen.
durch disiu lieben maere hiez der künic geben
den boten solhe gâbe, daz si wol mohten leben
mit freuden immer mêre dar nâch unze an ir tôt.
mit liebe was verswunden des küniges kumber unde nôt. xxi âventiure wie kriemhilt von wormze schiet, dô si gein den hiunen fuor.
die boten lâzen rîten und tuon iu daz erkant,
wie diu küniginne füere durch daz lant,
oder wâ von ir kêrten ir brüeder beide wider.
si heten ir sô gedienet, daz sis in muose danken wider.
urloubes von ir gerte dô vil manic degen.
si muosin sich ze vergen der reise hine bewegen.
dô si wider wolden rîten an den rîn,
dône mohtez âne weinen von lieben friunden niht gesîn.
gîselher der snelle sprach zer swester sîn:
< swenne daz du, frouwe, bedurfen wellest mîn,
ob dir iht gewerre, daz tuo mir bekant:
sô rîte ich dir ze dienste in daz ezelen lant.>
die ir sippe wâren, die kustes an den munt.
vil minneclîche scheiden kôs man an der stunt
die snellen burgonden von rüedegêres man.
dô fuort diu küniginne manige magt wolgetân,
hundert unde viere, die truogen pfâwen kleit,
von genagelten rîchen pfellen. vil der schilde breit
man fuorte bî den frouwen nâhen ûf den wegen.
dô nam ouch urloup volkêr, der vil zierlîche degen.
dô si über tuonouwe kômen in beyerlant,
dô wurden disiu maere wîten bekant,
daz zen hiunin füere kriemhilt diu künigîn.
des freut sich ir oeheim, ein bischof, der hiez pilgerîn.
in der stat ze pazzouwe was er bischof.
die herberge wurden laere und ouch des fürsten hof:
si îlten gegen den gesten ûf in bayerlant,
dâ der bischof pilgerîn die schoenen kriemhilde vant.
sînem ingesinde was daz niht ze leit,
daz si ir volgen sâhen sô manige schoene meit.
dâ trûte man mit ougen der edeln ritter kint.
vil rîche herberge gap man den edeln gesten sint.
dâ ze pledelingen schuof man in gemach.
daz volc man allenthalben zuo zin rîten sach.
man gab in willeclîche des si bedorften dâ.
si nâmenz wol mit êren. als tet man sider anderswâ.
diu frouwe mit ir oeheim ze pazzouwe reit.
ez was den burgaeren darinne niht ze leit,
daz dar komen solde des fürsten swester kint.
si wart vil wol enpfangen von den koufliuten sint.
daz si belîben solden, der bischof hetes wân.
dô sprach der marcgrâve:< es enmac niht ergân.
wir müezin nider rîten in der hiunin lant.
uns wartet vil der degene: wande ez ist in allen bekant.>
disiu maere ouch wiste diu schoene gotelint.
si bereite sich mit vlîze gein ir frouwen sint.
ir het enboten rüedegêr, daz in daz dûhte guot,
daz si der küniginne dâ mite trôste den muot,
daz si ir rite engegene mit den sînen man
ûf zuo der ense. dô daz wart getân,
dô sach man allenthalben vil unmuoze pflegen.
durch der geste liebe si muosin ruowe si bewegen.
si was der naehsten nahte ze everdingen komen.
gnuoge ûz bayerlande, solden si hân genomen
den roup ûf der strâze nâch ir gewonheit,
sô heten si den gesten erboten eteslîchiu leit.
daz hete wol behüetet der edel rüedegêr:
er fuorte tûsint ritter unde dannoch mêr.
dô was ouch komen gotelint, des marcgrâven wîp;
mit ir fuor herrenlîche vil maniges küenen recken lîp.
dô si über die trûne kômen bî ense ûf daz velt,
dô sach man ûf gespannen hütten und gezelt,
dâ die geste solden die nahtselde hân.
von rüedegêres friunden wart in dienste vil getân.
gotelint diu schoene die herberge lie
hinder ir belîben. ûf den wegen gie
mit klingenden zöumen die moere wolgetân.
der antfanc wart vil schoene: liep was iz rüedegêre ir man.
di in ze bêden sîten kômen ûf den wegen,
die riten vroelîche: der was vil manic degen.
si pflâgen ritterschefte: daz sach vil manic meit.
ouch was der helede dienest den schoene frouwen niht ze leit.
dô zuo den gesten kômen die rüedegêres man,
vil der trunzûne sach man ze berge gân
von der recken handen mit ritterlîchen siten.
dâ wart wol ze prîse vor den frouwen geriten.
daz liezen si belîben. dô gruozte manic man
vil güetlîch ein ander. dô fuorten si von dan
die schoenen gotelinde dâ si kriemhilde sach.
die frouwen dienen kunden, die muosin lîden ungemach.
der voget von bechelâren zuo sîme wîbe reit.
der edeln marcgrâvinne was daz niht ze leit,
daz er sô wol gesunder was von rîne komen.
jâ was ir vil ir sorgen mit grôzen vreuden benomen.
dô si in het enpfangen, er hiez si ûf daz gras
erbeizen mit den frouwen, swaz ir dâ mit ir was.
mit dienste was unmüezic dâ vil manic man:
der wart den schoenen frouwen mit grôzem vlîze getân.
dô sach diu küniginne hie gotelinde stên
mit ir ingesinde. si lie niht nâher gên:
daz pferit mit dem zoume zucken si began.
si bat sich heben balde nider von dem satel dan.
den bischof sach man wîsen sîner swester kint
( in und ekkewarten) zuo gotelinde sint.
dâ wart vil michel wîchen an der selben stunt.
dô kuste diu ellende an der marcgrâvinne munt.
dô sprach vil minneclîche daz rüedegêres wîp:
< nu wol mich, liebiu frouwe, deich iuwern schoenen lîp
hân in disen landen mit freuden hie gesehen.
mir enkunde in disen zîten nimmer lieber geschehen.>
< nu lôn iu got,> sprach kriemhilt,< vil edel gotelint.
sol ich gesunt belîben und botelunges kint,
ez mag iu komen ze liebe, daz ir mich habt gesehen.>
in beiden was unkunde daz sider muose geschehen.
mit zühten zuo zein ander si sâzen ûf den klê.
die gerne frouwen sâhen, den was dâ niht ze wê.
ir süeziu ougenweide brâht in hôhen muot,
den wîben sam den mannen, als ez noch vil dicke tuot.
man hiez den gesten schenken: ez was wol mitter tac.
daz edel ingesinde dâ niht langer lac:
si riten dâ si funden vil manige hütten breit.
dâ was den werden gesten vil grôziu wirtschaft bereit.
die naht si heten ruowe unz an den morgen fruo.
die von bechelâren bereiten sich dar zuo,
wie si behalten solden vil manigen werden gast.
wol het geschaffen rüedegêr, daz in vil wênic iht gebrast.
diu venster an den mûren sach man offen stân:
diu guote bechelâren diu was ûf getân;
dar in riten geste, die man vil gerne sach.
den het der wirt vil edele geschaffen rîchen gemach.
diu rüedegêres tohter mit ir gesinde gie
dâ si die küniginne vil minneclîch enpfie.
dâ bî was ouch ir muoter, des marcgrâven wîp.
mit liebe wart gegrüezet vil maniger juncfrouwen lîp.
sie viengen sich bî henden unde giengen dan
in einen palas wîten, der was vil wolgetân,
dâ diu tuonouwe unden hine vlôz.
si sâzen gegen dem lufte und heten kurzewîle grôz.
wes si nu mêre pflaegen, des kan ich niht gesagen.
daz in sô übele zogete, daz hôrte man dô klagen
die kriemhilde recken, wandez was in leit.
hey, was guoter degene mit ir von bechelâren reit!
vil minneclîche dienest der marcgrâve in bôt.
dô gab diu küniginne zwelf pouge rôt
der gotelinde tohter, und alsô guot gewant,
daz si niht bezzers brâhte in daz etzelen lant.
swie ir genommen waere der nibelunge golt,
alle die si gesâhen, die machte si ir holt
noch mit dem kleinem guote, daz si dâ mohte hân.
des wirtes ingesinde wart michel gâbe getân.
dâ widere bôt dô êre diu frouwe gotelint
den gesten von dem rîne sô minneclîche sint,
daz man dô der fremden harte wênic vant,
sine trüegen ir gesteine oder ir vil hêrlîch gewant.
dô si enbizzen wâren und daz si solden dan,
von der hûsfrouwen wart geboten an
getriuwelîcher dienest daz etzelen wîp.
dô wart ouch vil getriutet der schoenen juncfrouwen lîp.
si sprach zer küniginne:< swenne iuch nu dunket guot,
ich weiz wol, daz iz gerne mîn lieber vater tuot,
daz er mich zuo ziu sendet in der hiunin lant.>
daz si ir getriuwe waere, vil wol daz kriemhilt ervant.
diu ros bereitet wâren für bechelâren komen.
ouch het diu küniginne urloup nu genomen
von rüedegêres wîbe und von der tohter sîn.
dô schiet ouch sich mit gruoze vil manic schoene magedîn.
ein ander si vil selten gesâhen nâch den tagen.
ûzer medelicke ûf handen wart getragen
manic goltvaz rîche, dar inne brâht man wîn
den gesten ûf die strâze und bat si willekomen sîn.
ein wirt was dâ gesezzen, astolt was der genant;
der wîste si die strâze nider in ôsterlant
gegen mûtâren die tuonouwe nider.
dâ wart vil wol gedienet der rîchen küniginne sider.
der bischof minneclîche von sîner nifteln schiet.
daz si den künic bekêrte, wie vast er ir daz riet,
und daz si ir êre koufte sam helche het getân.
hey, was si grôzer êren sît dâ zen hiunin gewan!
zuo der treysem brâhte man die geste dan.
ir pflâgen vlîzeclîche die rüedegêres man,
unze daz die hiunin riten über lant.
dô wart der küniginne vil michel êre bekant.
bî der treysem hête der künic von hiunin lant
eine burc vil rîche, diu was wol bekant,
geheizen treysenmûre. frou helche saz dâ ê
und pflac sô grôzer tugende, deiz waetlîch nimmer mê ergê,
ez entaete danne kriemhilt, diu alsô kunde geben:
si mohte nâch ir leide daz liep vil wol geleben,
daz ir jâhen êre die etzelen man,
der si sît grôzen vollen bî den helden gewan.
diu etzelen hêrschaft was sô wît erkant,
daz man zallen zîten im sîme hofe vant
die aller besten recken, von den ie wart vernomen
under kristen und under heiden: die wâren gein der briute komen.
bî im was zallen zîten, daz waetlîch mêr ergê,
kristenlîcher orden und ouch der heiden ê.
in swie getânem lebene sich ieslîcher truoc,
daz schuof des küniges milte, daz man allen gap genuoc. xxii âventiure wie kriemhilt und ezele brûten in der stat ze wienne.
si was ze treysenmûre unz an den vierden tac.
diu molte ûf der strâze die wîle nie gelac,
sin stübe, sam iz brünne, allenthalben dan.
dâ riten durch ôsterrîche des künic ezelen man.
dô wâren ouch dem künige diu maere nu geseit,
des im von gedanken swunden sîniu leit,
wie herrenlîche kriemhilt dâ koeme durch diu lant.
er begunde vaste gâhen dâ er die minneclîchen vant.
von vil maniger sprâche sach man ûf den wegen
vor ezelen rîten vil manigen küenen degen,
kristen unde heiden, vil manic wîtiu schar.
dâ si ir frouwen funden, si fuoren vroelîchen dar.
von riuzen und von kriechen reit dâ vil manic man:
pôlânen unde vlâchen den sach man ebene gân
ir pferit und ros diu guoten, dâ si mit kreften riten.
swaz si site habeten der wart vil wênic iht vermiten.
von dem lande ûz kyewen reit ouch dâ manic man,
und die wilden pescenaere. da wart des vil getân,
mit den bogen schiezen zen vogelen die dâ flugen.
ir pfîle si vil sêre mit kraft unz an die wende zugen.
ein stat bî tuonouwe lît in ôsterlant,
diu sit geheizen tulme: dâ wart ir sît bekant
vil manic site vremde, den si nie dâ vor gesach.
si enpfiengen dâ genuoge, den leide sît von ir geschach.
vor ezele dem rîchen ein gesinde reit,
vrô in hôhem muote, hobesch und ouch gemeit,
wol vier und zweinzec fürsten, rîch unde hêr.
daz si ir frouwen saehen, dâ von negerten si niht mêr.
der herzoge râmunc ûzer vlâchen lant
mit sibenhundert mannen kom er für si gerant:
sam die wilden vogele sô sach man si varn.
dô kom der fürste gibeche mit vil hêrlîchen scharn.
hornboge der snelle wol mit tûsint man
kêrte vonme künige gein sîner frouwen dan.
vil lût wart geschallet nâch des landes siten.
von den hiunin mâgen wart ouch dâ sêre geriten.
dô kom von tenemarke der küene hâwart
und îrinc der starke, vor valsche wol bewart,
und irnfrit von düringen, ein fürste lobesam:
die enpfiengen kriemhilde, als ez ir êren wol gezam,
mit zwelf hundert mannen, die hetens in ir schar.
ouch kom der herre bloedelîn mit tûsint helden dar,
der etzelen bruoder ûz der hiunin lant:
der îlte mit den sînen dâ er die küniginne vant.
dô kom der künic ezele und ouch her dietrîch
mit allen sînen degenen. dâ was vil lobelîch
manic ritter edele, biderb unde guot.
des wart der küniginne ein teil gesenftet der muot.
dô sprach von bechelâren der herre rüedegêr:
< frouwe, iuch wil enpfâhen hie der künic hêr.
swen ich iu râte küssen, daz sol sîn getân:
jâne mugt ir niht gelîche grüezen alle sküniges man.>
dô huop man von dem moere die küniginne hêr.
ezele der rîche enbeite ouch dô niht mêr,
er stuont von sînem rosse mit manigem küenen man:
man sach in vroelîche gein kriemhilde gân.
zwêne fürsten rîche, als uns daz ist geseit,
bî der frouwen giengen und habten ir diu kleit,
dô ir der künic ezele hin begegene gie,
dâ si den fürsten edele mit kusse güetlîch enpfie.
ûf rihte si ir gebende: ir varwe wolgetân
diu lûhte ir ûzem golde. dâ stuont vil manic man;
die jâhen, daz frou helche niht schoener kunde sîn.
dâ bî stuont vil nâhen des wirtes bruoder bloedelîn.
den hiez si küssen rüedegêr, der marcgrâve rîch,
und den künic gibechen: dâ stuont ouch her dietrîch.
der recken kuste zwelfe daz ezelen wîp.
dô enpfie si sus mit gruoze vil maniges küenen recken lîp.
in der selben wîle und ezele bî ir stuont,
dô gebârten dâ die tumben, sô noch die liute tuont:
vil manigen puneyz langen sach man dâ geriten.
daz tâten kristen degene und ouch die heiden nâch ir siten.
wie rehte hurteclîchen die dietrîches man
die schefte liezen vliegen mit trunzûnen dan
vil hôhe über schilde von guoter ritter hant!
die si dâ gerne sâhen, die wurden schiere bekant.
dâ wart von schefte brechen vil michel krach vernomen.
dô wâren von dem lande die recken alle komen
und ouch des küniges geste, vil manic edel man:
dô gie der künic rîche mit der küniginne dan.
si sâhen bî in stênde ein vil hêrlîch gezelt.
von hütten was erfüllet alumbe gar daz velt,
dâ si under solden ruowen nâch ir arebeit.
von helden wart gewîset vil manic waetlîchiu meit.
mit kriemhilde dannen dâ si sît gesaz
ûf rîche gesidele: der marcgrâve daz
hete sô geschaffen, daz man ez vant vil guot.
dô stuont dem künige ezelen harte hôhe der muot.
waz si zesamne redeten, daz ist mir unbekant;
wan zwischen sînen handen was ir wîziu hant.
si gesâzen minneclîche dâ rüedegêr der degen
den künic niht lâzen wolde der frouwen heinlîche pflegen.
dô hiez man lân belîben den buhurt überal;
mit êren wart verendet dâ der grôze schal.
dô giengen zuo den hütten die ezelen man:
man gab in herberge vil wîten allenthalben dan.
den âbent zuo der nahte si heten guot gemach,
unz man den liehten morgen aber schîne sach.
dô was gesatelt ezelen und allen sînen man;
vil maniger kurzewîle man in zen êren dâ began.
der künic ez lobelîche die hiunin scaffen bat.
dô riten si von tulme ze wiene zuo der stat.
dâ was vil wol gezieret vil maniger frouwen lîp:
si enpfiengen wol mit êren des künic ezelen wîp.
mit vil grôzem vollen sô was in bereit
swaz si haben solden. vil manic helt gemeit
entrusten rîche sätele, die ezelen man.
sich huop mit grôzen êren des küniges hôchgezîten an.
sine mohten niht belîben ze wiene in der stat:
die niht geste wâren, rüedegêr die bat
von der bürge dannen herbergen in daz lant.
ich waen, man alle zîte bî frouwen kriemhilde vant
den herren dietrîchen und anders manigen degen:
si heten sich der ruowe mit arebeite bewegen,
durch daz si den gesten getrôsten wol den muot.
der künic mit sînen friunden hete kurzewîle guot.
diu hôchzît was gevallen an einen pfinxtac,
dô der künic ezele bî kriemhilde lac
in der stat ze wiene. si waen sô manigen man
bî ir êrsten vriedel nie ze dienste gewan.
si kunte sich mit gâbe dem der si nie gesach.
vil maniger darunder zuo den gesten sprach:
< wir wânden, daz frou kriemhilt niht guotes möhte hân:
nu ist hie michel wunder von ir gâbe getân.>
diu hôchgezît dô werte wol sibenzehen tage.
ob künic ie deheiner mit wârheit oder nâch sage
deheine groezer gewunne, daz ist uns gar verdeit.
alle di dâ wâren die truogen iteniuwe kleit.
si waen in niderlanden dâ vor nie gesâz
mit sô manigem recken: dâ von geloube ich daz,
was sîvrit rîch des guotes, daz er doch nie gewan
sô manigen recken edelen, als si zen hiunin mohte hân.
ouch gab ir nie deheiner zuo sîn selbes hôchgezît
sô manigen rîchen mantel, lanc, tief und wît,
noch sô rîcher kleider, der si vil mohten hân,
sô si durch kriemhilde alle heten hie getân.
die kunden und die geste die heten einen muot,
daz si dâ niht sparten deheiner slahte guot.
swes ieman an si gerte, daz gâben si bereit.
des stuont dâ vil der degene von milte blôz âne kleit.
wie si ze rîne saeze, si gedâht an daz,
bî ir vil edelm manne: ir ougen wurden naz.
si hetes vaste haele, deiz iemen kunde sehen:
ir was nâch manigem leide sô vil der êren hie geschehen.
swaz iemen tet mit milte, daz was gar ein wint
unz an dietrîchen: swaz botelunges kint
im gegeben hête, daz was gar verswant.
ouch tet dâ michel wunder des milten rüedegêres hant.
ûzer ungerlande der fürste bloedelîn
der hiez dâ machen laere vil manigiu leitschrîn
von silber und von golde: daz wart gar hin gegeben.
man gesach nie küniges degene sô rehte vroelîche leben.
swemmel unde werbel, die ezelen spileman,
ich waen, ir ieslîcher zer hôchzît dâ gewan
wol ze tûsint marken oder dannoch baz,
dâ diu frouwe kriemhilt bî ezelen under krône saz.
an dem ahtzehenden morgen von wiene si dô riten.
dâ wart in ritterschefte schilde vil versniten
von spern die dâ fuorten die recken an der hant.
sus kom der künic ezele mit freuden in der hiunin lant.
ze heimburc der alten si wâren über naht.
dône kunde niemen wizzen wol des volkes aht,
mit wie getâner krefte si riten durch daz lant.
hey, waz man schoener frouwen in ir heimüete vant!
ze misenburc der rîchen dâ schiften si sich an:
daz wazzer wart verdecket von ros und ouch von man,
sam ez erde waere, swaz man sîn übersach.
die wegemüeden frouwen heten senfte und ouch gemach.
zesamene was gebunden manic schif vil guot,
daz in niht schaden kunde die ünden noch diu fluot.
dar über was gespannen vil manic guot gezelt,
sam ob si noch hêten bêdiu lant unde velt.
ze ezelen bürge diu maere kômen dan.
dô freuten sich dar inne wîb unde man.
daz helchen ingesinde, des ê diu frouwe pflac,
gelebte bî kriemhilde sît manigen froelîchen tac.
dô stuont in lieber warte vil manic edel meit,
die von helchen tôde heten manigiu leit.
siben künige tohter kriemhilt noch dâ vant;
von den was wol gezieret allez ezelen lant.
diu juncfrouwe herrât noch des gesindes pflac,
diu helchen swester tohter, an der vil tugende lac,
diu gemahele dietrîches, eins rîchen küniges kint,
diu tohter näntwînes: diu hete vil der êren sint.
von der geste künfte sô trôste sich ir muot.
ouch was dar zuo bereitet vil krefeclîchez guot.
wer kunde iu daz bescheiden, wie sît der künic saz?
sine gelebten dâ zen hiunin mit deheiner küniginne baz.
dô der wirt mit sîme wîbe von dem stade reit,
wer ieslîchiu waere, daz wart zehant geseit
der edeln küniginne: si gruoztes deste baz.
hey, wie gewalteclîche si sît an helchen stat gesaz!
mit triuwen hôher dienste wart ir vil bekant.
dô teilte diu frouwe kriemhilt golt und ouch gewant,
silber unde gesteine: swaz si des über rîn
mit ir zen hiunin brâhte, daz muose gar zerteilet sîn.
ouch wurden ir mit dienste sider undertân
al des küniges mâge und alle sîne man,
daz nie diu frouwe helche sô gewaldeclîch gebôt,
sô si nu muosin dienen unz an den kriemhilde tôt.
dô stuont mit solhen êren der hof und ouch daz lant,
daz man dâ zallen zîten die kurzewîle vant,
swar nâch ieslîchem daz herze truoc den muot,
durch des küniges liebe und ouch die küniginne guot. xxiii âventiure wie der künic ezele und diu frouwe kriemhilt nâch ir friunden ze wormez sanden.
in alsô hôhen êren, daz ist alwâr,
si wonte bî dem künige unz in daz sibende jâr.
di zît diu küniginne eines sunes was genesen.
des kunde der künic ezele nimmer vroelîcher gewesen.
sine wolde niht erwinde, sine würbe sint,
daz getoufet würde daz ezelen kint
nâch kristenlichem rechte: ortliep was ez genant.
si woldenz hân ze herren über elliu ezelen lant.
swaz ie guoter tugende an froun helchen lac,
des vleiz sich frou kriemhilt dar nâch vil manigen tac.
die site si lêrte herrât, diu ellende meit:
diu hete tougenlîche nâch ir frouwen grôziu leit.
die fremden und die kunden die jâhen dâ zehant,
daz nie milter frouwe besaeze ein küniges lant,
noch deheiniu tiurer lebte: dô sach man in für wâr.
si erwarp ir lop vil grôzer zen hiunin in daz zwelfte jâr.
si hete nu wol erkunnen, daz ir niemen widerstuont,
als iz noch fürsten wîbe küniges recken tuont,
und daz si alle zîte zwelf künige vor ir sach.
dô gedâhtes maniger leide, der ir dâ heime geschach.
sie gedâht ouch maniger êren von nibelunge lant,
der si dâ was gewaltec und die ir hagenen hant
mit sîvrides tôde hete gar benomen:
si gedâht, ob im daz immer noch ze leide möhte komen.
si wunschte, daz ir muoter waere in hiunin lant.
ir troumte, daz ir gîselher gienge an der hant
bî ezele dem künige: si kusten zaller stunt
vil dicke in senftem slâfe: sît wart in arebeiten kunt.
sine kunde ouch nie vergezzen, swie wol ir anders was,
ir starken herzen leide: in ir herzen si es las
mit jâmer zallen stunden, daz man sît wol bevant.
dô begunde ir aber salwen von heizen trähenen ir gewant.
ez lac ir an dem herzen spât unde fruo,
wie man si âne schulde brâhte der zuo,
daz si muose minnen einen heiden man;
daz het ir friunt hagene und ouch gunther getân.
daz si daz rechen möhte, des wunschtes alle tage:
< ich bin nu wol sô rîche, swem iz ouch missehage,
daz ich wol mînen vînden mac gefüegen leit:
des waer et ich von tronege hagene gerne bereit.
nâch den getriuwen jâmert dickez herze mîn:
die mir dâ leide tâten, möht ich bî den gesîn,
sô würde noch errochen mînes mannes lîp.
des ich vil kûme erbîte,> sprach daz jâmerhafte wîp.
ze liebe si dô hêten alle sküniges man,
die kriemhilde recken: daz was wol getân.
der kamern der pflac ekkewart, dâ von er friunt gewan.
den kriemhilde willen mohte niemen verstân.
si gedâhte zallen zîten, si wolden künic biten,
daz er ir des gunde mit güetlîchen siten,
daz man ir friunde braehte in der hiunin lant.
den argen willen niemen an froun kriemhilt ervant.
dô si eines nahtes bî dem künige lac,
mit armen umbevangen, als er vil dicke pflac,
die edelen frouwen triuten( si was im sô der lîp),
dô gedâhte an ir vînde daz vil hêrlîche wîp.
si sprach zuo dem künige:< vil lieber herre mîn,
ich wolde iuch biten gerne, möht ez mit fuoge sîn,
daz ir mich sehen liezet, wie ich hete daz versolt,
ob ir mînen friunden waeret inneclîchen holt.>
dô sprach der künic rîche( getriuwe was sîn muot):
< ich bringe iuch des wol innen, swâ lieb unde guot
den helden widerfüere, des mües ich freude hân,
wande ich von wîbes minne bezzer friunde nie gewan.>
dô sprach diu küniginne:< iu ist daz wol geseit,
ich hân vil hôher mâge: darumbe ist mir sô leit,
daz mich die sô selten ruochent hie gesehen.
ich hoere mîn die liute niwan für ellende jehen.>
dô sprach der künic ezele:< vil liebiu frouwe mîn,
diuhtez si niht ze verre, sô ladet ich über rîn
swelh ir dâ gerne saehit her in mîniu lant.>
diu rede ir wol behagete, dô si den willen sîn ervant.
si sprach:< welt ir mir triuwe leisten, herre mîn,
sô sult ir boten senden von uns über rîn.
sô enbiute ich mînen mâgen des ich dâ habe muot:
sô kumt uns her ze lande vil manic edel ritter guot.>
er sprach:< swenne ir gebietet, sô lâzet ez geschehen.
irn dorftet iuwer friunde nie sô gerne sehen,
als ich hie gesaehe der edeln uoten kint:
mich müet daz harte sêre, daz si uns sô lange fremde sint.>
er sprach:< ob du ez râtest, vil liebiu frouwe mîn,
di mîne videlaere nâch den friunden dîn
wil ich ze boten senden in burgonden lant.>
die ezelen videlaere hiez man bringen sâ zehant.
die knappen kômen beide dâ ir herre saz.
bî der küniginne der künic in sagte daz,
si solden boten werden in sîner friunde lant.
dô hiez man in bereiten harte schiere guot gewant,
und ir vartgesellen, vier und zweinzec man,
di mit in varn solden zen burgonden dan.
in tet der künic ezele kunt den willen sîn,
wie si laden solden gunthern mit den friunden sîn.
dô sprach der künic rîche:< ich kündiu mînen muot:
ich enbiut mînen friunden lieb und allez guot,
daz si geruochen rîten her in mîniu lant.
ich hân sô lieber geste harte selten noch bekant.
und ob si mînes willen wellen iht begân,
die mîne konemâge, daz si des niht lân,
sin komen mir ze liebe zuo mîner hôchgezît,
wande vil der mînen wünne an mîner frouwen mâgen lît.>
dô sprach der knappen einer, der hiez swämmelîn:
< benennet uns die hôchgezît, wenne sol diu sîn,
daz mîner frouwen friunde dar zuo mügen komen.>
des wart der küniginne ir leides harte vil benomen.
dô sprach der künic hêre:< die mînen hôchgezît
sult ir ze rîne künden, daz ir gewis des sît:
zen naehsten sunewenden sô wil ich si hân;
die uns mit triuwen minnen, daz si die reise niht enlân.>
< wir tuon swaz ir gebietet,> sprach dô wärbelîn.
in ir kemenâten bat si diu künigin
bringen tougenlîchen, dâ si die boten sprach.
dâ von sît manigem degene harte leide geschach.
si sprach zen boten beiden:< ir dienet michel guot,
ob ir mînen willen tougenlîchen tuot:
sô sagt, swaz ich enbiete, heim in unser lant.
ich mache iuch guotes rîche und gibe iu hêrlîch gewant.
swaz ir der mînen friunde immer muget gesehen
ze wormze bî dem rîne, den sult ir niht verjehen,
daz ir noch ie gesaehet betrüebet mînen muot,
und saget mînen dienest den heleden küen unde guot.
bitet, daz si leisten daz in der künic enbôt,
und mich dâ mite scheiden von aller mîner nôt.
die hiunen mugen waenen, deich âne friunde sî.
ob ich ein ritter hieze, ich waer in eteswenne bî.
ir saget ouch gêrnôte, dem lieben bruoder mîn,
daz im zer werlde niemen holder müge sîn;
und bitte in, daz er füere mit im in ditze lant
die unser besten friunde, deiz uns zen êren sî gewant.
und sagt ouch gîselhere, er denke wol dar an,
daz er von mînen schulden nie leides niht gewan;
des saehen in vil gerne hie diu ougen mîn;
daz wolde ich immer mêre hinz im dienende sîn.
nu sagt ouch mîner muoter die êre, die ich hân.
und ob von tronege hagene welle dort bestân,
wer si danne solde wîsen durch diu lant?
dem sint die wege von kinde her zen hiunin wol bekant.>
die boten niene wessen, wâ von daz was getân,
daz hagene der küene solde niht bestân
hinder in ze rîne; daz wart in sider leit:
mit im was manigem degene zem grimmen tôde widerseit.
boteschaft und brieve daz was nu gegeben.
si fuoren guotes rîche und mohten schône leben.
urloup gab in ezele und ouch des küniges wîp.
in was mit rîcher waete vil wol gezieret der lîp.
dô der künic ezele von im gesande
sîne boten zuo dem rîne, von manigem lande
brâht er vil der recken zuo sîner hôchgezît,
der deheiner nimmer mêre kom zuo sîme lande sît. xxiv âventiure wie die boten ze rîne quâmen und wie si danne schieden.
die boten dannen fuoren über hiunin lant
zuo den burgonden: dar wâren si gesant
nâch drin edeln künigen und ouch nâch ir man.
die solden komen ezelen; des man gâhen dô began.
hinze bechelâren kômen si geriten.
dâ diente man in gerne. daz wart niht vermiten,
sîn dienst enbôt dô rüedegêr und ouch gotelint
bî in hin ze rîne, und ouch des marcgrâven kint.
sine liezens âne gâbe von in niht scheiden dan,
daz deste baz gefüeren die ezelen man.
uoten und ir kinden enbôt dô rüedegêr,
sine heten in sô waege deheinen marcgrâven mêr.
si enbuten ouch prünhilde dienest unde guot,
triuwe unde minne und willigen muot.
dô si die rede gehôrten, die boten muosin varn.
si bat diu marcgrâvinne got von himele bewarn.
ê daz die boten kômen vol durch bayerlant,
wärbel der vil snelle den guoten bischof vant.
waz der dô sînen friunden hinze rîne enbôt,
daz ist mir ungewizzen: niwan sîn golt alsô rôt
daz gab er in ze minne; rîten er si lie.
dô sprach der bischof pilgerîm:< solde ich si sehen hie,
mir waere wol ze muote, die swester süne mîn:
ich mac leider selten zuo zin komen an den rîn.>
welhe wege si füeren ze rîne durch diu lant,
des enkan ich niht bescheiden. ir golt und ir gewant
daz ennam in niemen: man vorht ir herren haz.
ezel was vil gewaltic, man erkande in allen landen daz.
inre tagen zehenen si kômen an den rîn,
ze wormze zuo der veste, wärbel und swämmelîn.
dô sagte man diu maere den künigen und ir man,
dâ koemen boten vremde. gunther vrâgen dô began.
dô sprach der vogt von rîne:< wer tuot uns bekant
von disen vremden recken, die koment in daz lant?>
daz enwesse nieman, unze si gesach
hagene der küene. der helt zuo gunthere sprach:
< uns koment niuwe maere, des wil ich iu verjehen:
die ezeln videlaere die hân ich hie gesehen.
si hât iuwer swester gesendet an den rîn.
durch die ezelen liebe si suln uns willekomen sîn.>
si riten vil bereite für den palas dan.
ez gefuoren herrenlîcher nie fürsten spileman.
des küniges ingesinde enpfie si sâ zehant:
ir ros man herbergen hiez und behalten ir gewant.
ir reisekleider wâren rîch und sô getân,
daz si mit êren mohten für den künic gân:
der enwolden si niht mêre dâ ze hove tragen.
obs iemen nemen wolde, die boten hiezen daz sagen.
in der selben mâze man ouch liute vant,
die ez vil gerne nâmen: den wart ez gesant.
dô leiten an die geste verre rîcher wât,
als ez boten küniges ze tragen hêrlîchen stât.
dô gie mit urloube dâ der künic saz
daz ezelen gesinde: vil gerne sach man daz.
hagene von dem sedele gein den boten spranc
und lief in engegene: des sagten im die knappen danc.
durch diu kunden maere vrâgen er began,
wie sich gehabte ezele und ouch sîne man.
dô sprach der videlaere:< daz lant gestuont nie baz
noch wurden vrô die liute: ich sag iu endeclîche daz.>
er brâhtes zuo dem wirte: der palas der was vol.
dô enpfie man die geste, sô man von rehte sol
minneclîche grüezen in ander künige lant.
swämmil vil der degene dâ bî gunthere vant.
der künic gezogenlîche grüezen si began:
< sît willekomen beide, ir ezelen spileman,
und iuwer hergesellen. hât iuch her gesant
der künic von den hiunin zuo der burgonden lant?>
mit zuht si nigen beide. dô sprach wärbelîn:
< iu enbiutet sînen dienest der liebe herre mîn,
und kriemhilt, iuwer swester, her in ditze lant.
si habent uns iu heleden in grôzen triuwen her gesant.>
dô sprach der fürste rîche:< der maere bin ich vrô.
wie gehabt si ezele,> sô sprach der künic dô,
< und kriemhilt, mîn swester, ûzer hiunen lant?>
dô sprach der videlaere:< diu maere tuon ich iu bekant.
sich gehabten künige, ir sult wol wizzen daz,
in deheinem lande vroelîcher noch baz,
und allez ir gedigene, die mâge und ouch ir man.
si freuten sich der reise, dô wir schieden von in dan.>
< gnâde sîner dienste, die er mir enboten hât,
und ouch mîner swester: mir ist liep, daz alsô stât,
daz si sô lebent mit vreuden, der künic und sîne man:
wande ich doch der maere gevrâget sorgende hân.>
die zwêne jungen künige wâren ouch nu komen,
wande si diu maere heten êrst vernomen.
durch ir swester liebe die boten gerne sach
gîselher der junge, der zuo zin güetlîchen sprach:
< ir boten soldet grôze uns willekomen sîn,
ob ir dicker woldet zuns rîten an den rîn.
ich waen, ir friunde fündet, die ir gerne möhtet sehen.
iu solde von uns degenen lützil leides geschehen.>
< wir getrouwen iu aller êren,> sprach dô swämmelîn.
< ine kund iu niht bewaeren mit den sinnen mîn,
wie minneclîch iu ezele her enboten hât
und iuwer edeliu swester, der dinc in hôher wirde stât.
gnâde unde triuwe mant iuch des küniges wîp,
und daz ir ie was waege iuwer herze und iuwer lîp.
und ze vorderst dem künige sîn wir her gesant,
daz ir geruochet rîten zuo zin in der hiunin lant.
ez sol ouch mit iu rîten der herre gêrnôt.
ezele der rîche iu allen daz enbôt,
ob ir iuch iuwer swester niht sehen woldet lân,
sô wolde er gerne wizzen, was er iu recken hete getân,
daz ir alsô vremdet in und siniu lant,
ob iu diu küniginne waere nie bekant,
sô möht er doch verdienen, daz ir in ruochet sehen.
swenne daz geschaehe, sô waer im liebe geschehen.>
dô sprach der künic gunther:< nu lât die rede stân
und vart ze herbergen. ich wil iuch hoeren lân
in disen siben nahten, wil ich in sîn lant.
swes ich mich berâte, diu maere tuon ich iu bekant.>
dô sprach der bote wärbel:< kunde daz geschehen,
daz wir mîne vrouwen möhten ê gesehen,
uoten die vil rîchen, ê wir schüefen uns gemach?>
gîselher der edele dô vil zühteclîchen sprach:
< daz ensol iu niemen wenden, welt ir für si gân:
dâ habt ir mîner muoter willen an getân,
wand si sihet iuch gerne durch die swester mîn
und durch den künic ezele, des sult ir âne zwîfel sîn.>
gîselher si brâhte dâ sîn muoter saz.
si sach di boten gerne, mit triuwen tet si daz.
si gruozte si mit tugende, wan si was wolgemuot;
jâ dûhten si diu maere von der küniginne guot.
< mîn frouwe iu here enbiutet,> sô sprach swämmelîn,
< ir dienst in grôzen triuwen, des sult ir sicher sîn.
daz ir ir sît sô vremde, daz heizet si iu( klagen)
... muote tragen.>
dô sprach diu küniginne:< des mac leider niht gesîn.
swie gerne ich dicke saehe die lieben tohter mîn,
jâ ist mir ze verre des edeln küniges wîp.
nu sî immer saelec beide si und ezelen lîp.
ir sult mich lâzen wizzen, ê daz ir rûmet hie,
wenne ir rîten wellet: ine gesach sô gerne nie
boten in langen zîten denne ich iuch hân gesehen.>
di boten ir dô lobten, daz si daz liezen geschehen.
zen herbergen fuoren die von hiunin lant.
dô het der künic rîche nâch friunden sîn gesant.
gunther der vil edele vrâgte sîne man,
wie in diu rede behagete. vil maniger râten dô began,
er rite wol mit êren in künic ezelen lant.
daz rieten im die besten, die er dar under vant,
niwan hagene al eine: dem was ez grimme leit.
er sprach zem künige tougen:< ir habt iu selben widerseit.
nu ist iu wol gewizzen, waz wir hân getân:
des muge wir immer sorge ûf kriemhilde hân;
ouch sluoc ich ze tôde ir man mit mîner hant.
wie getorste wir gerîten in daz ezelen lant?>
dô sprach der künic rîche:< mîn swester lie den zorn
mit kusse minneclîche: si hât ûf uns verkorn
daz wir ir ie getâten, ê daz si hinnen reit,
ez ensî et hagene, danne iu einem von ir widerseit.>
< nu lât iuch niht betriegen,> sprach hagene,< swes si jehen,
die boten von den hiunen. welt ir kriemhilde sehen,
ir mugt dâ wol verliesen iuwer êre und iuwern lîp.
ez ist vil lancraeche des künic ezelen wîp.>
dô sprach zuo dem râte der fürste gêrnôt:
< ob ir nu von schulden fürhtet den tôt
in hiunischen rîchen, solden wir ez dar durch lân,
wir ensaehen unser swester, daz waere zägelîch getân.>
dô sprach der herre gîselher zuo dem degene:
< sît ir iuch schuldic wizzet, friunt her hagene,
sô sult ir hie belîben und iuch vil wol bewarn,
und lâzet, die getürren, mit uns zuo den hiunen varn.>
dô begunde zürnen von tronege der degen:
< ine wil, daz ir iemen füeret ûf den wegen
der mit iu türre rîten hin ze hove baz.
sît ir niht welt erwinden, ich lâze iuch wol versuochen daz.>
dô sprach der kuchenmeister, rûmolt der degen:
< der geste und iuwer selber mugt ir heizen pflegen
nâch iuwer selbes willen: ir habt wol vil guoten rât;
und wizzet, daz iu hagene daz waegist noch gerâten hât.
und welt ir im niht volgen, iu raetet rûmolt
( ich bin iu mit triuwen vil dienstlîchen holt),
daz ir hie belîbet durch den willen mîn,
und lât den künic ezele dort bî kriemhilde sîn.
wie kunde iu in der werlde immer baz gewesen?
ir mugt vor iuwern vînden hie heime wol genesen:
ir sult mit rîcher waete zieren wol den lîp.
trinket wîn den besten und minnet waetlîchiu wîp.
dar zuo gît man iu spîse, die besten die man hât
inder in der werlde: iuwer lant vil schône stât.
ir mugt iuch ezelen hôchgezît mit êren wol bewegen,
und mugt mit iuwern friunden vil guoter kurzewîle pflegen.
ob ir niht anders hêtet, des ir möht geleben,
ich wolde iu eine spîse den vollen immer gebn,
sniten in öl gebrouwen: deist rûmoldes rât.
sît ez sus angestlîchen erhaben dâ zen hiunin stât.
ich weiz, daz mîn frou kriemhilt iu nimmer wirdet holt;
ouch habt ir und hagene zir anders niht verscholt:
des sult ir belîben, ez mag iu werden leit.
ir kumet es an ein ende, daz ich iu niht hân misseseit.
des rât ich iu belîben: rîch sint iuwer lant.
man mag iu michel sanfter loesen hie diu pfant
danne dâ zen hiunen: ine weiz, wiez dâ gestât.
ir sult belîben, herre: daz ist mit triuwen mîn rât.>
< wir enwellen niht belîben,> sprach do gêrnôt,
< sît daz uns mîn swester sô friuntlîch enbôt
und ezele der rîche, zwiu solden wir daz lân?
der dar niht gerne welle, der mac hie heime bestân.>
< entriuwen,> sprach dô rûmolt,< ich sols der eine sîn,
der durch ezelen hôchgezît kumt nimmer über rîn.
zwiu solde ich daz wâgen daz ich waeger hân?
die wîle ich mag immer, wil ich mich selbe leben lân.>
< des selben wil ich volgen,> sprach ortwîn der degen:
< ich wil der geschäftes hie heime mit iu pflegen.>
dô sprâchen ir genuoge, si woldenz ouch bewarn:
< got lâz iuch, liebe herren, zuo den hiunen wol gevarn.>
der künic begunde zürnen, dô er daz gesach,
daz die hie heime wolden schaffen ir gemach:
< darumbe wirz niht lâzen, wir müezen an die vart.
ez waldet guoter sinne der sich alle zît bewart.>
< nu lât iuch unbilden,> sprach dô hagene,< niht
mîne rede darumbe, swie halt iu geschiht.
ich rât iu an den triuwen, welt ir iuch wol bewarn,
sô sult ir zuo den hiunen vil gewaerlîche varn.
sit ir niht welt erwinden, sô besendet iuwer man,
die besten, die ir vinden oder inder müget hân:
sô wel ich ûz in allen tûsent ritter guot;
sône kan uns niht gewerren der argen kriemhilde muot.>
< des wil ich gerne volgen,> sprach der künic zehant.
dô hiez er boten rîten wîten in sîn lant:
dô brâhte man der helde driu tûsint unde mêr.
si wânden niht erwerben alsô gremelîchiu sêr.
si riten willeclîche in guntheres lant.
man hiez in geben allen ros und ouch gewant,
die mit in varn wolden zuo den hiunen dan.
der künic in guotem willen der vil manigen gewan.
dô hiez von tronege hagene dancwart den bruoder sîn
ir beider recken sehzic bringen an den rîn.
die kômen ritterlîche: harnasch und gewant,
des brâhten vil die degene in daz guntheres lant.
dô kom der herre volkêr, ein küene spileman,
hinze hove nâch êren mit drîzec sîner man;
die heten sölch gewaete, ez möht ein künic tragen.
daz er zen hiunin wolde, daz hiez er dem künige sagen.
wer der volkêr waere, daz wil ich wizzen lân,
er was ein edel herre; im was ouch undertân
vil der guoten recken in burgonden lant.
durch daz er videln kunde, was er der spileman genant.
tûsent welte hagene: die hete er wol bekant,
und waz in starken stürmen hete gefrümt ir hant,
und swaz si ie begiengen, des het er vil gesehen.
in kunde ouch anders niemen niwan frümkeite jehen.
die boten von den hiunen vil sêre dâ verdrôz,
wande ir vorht zir herren diu was harte grôz:
si gerten tägelîche urloubes von dan.
des engunde niht hagene: daz was durch liste getân.
er sprach zuo sîme herre:< wir suln daz wol bewarn,
daz wir si iht lâzen rîten, ê daz wir selbe varn
dar nâch in tagen sibenen wider in ir lant.
treit uns iemen argen muot, daz wirt uns deste baz bekant.
sône kan ouch sich vrou kriemhilt bereiten niht dar zuo,
daz uns durch ir raete iemen schaden tuo.
hât aber si den willen, ez mag ir leide ergân,
wande wir füeren hinnen manigen ûz erwelten man.>
sätil unde schilde und ander ir gewant,
daz si füeren solden in ezelen lant,
daz was nu gar bereitet vil manigem küenem man:
die ezelen videlaere hiez man dô ze hove gân.
dô si die fürsten sâhen, dô sprach gêrnôt:
< der künic wil nu leisten daz ezel uns enbôt.
wir wellen komen gerne zuo sîner hôchgezît
und sehen unser swester: daz ist ir âne zwîfel sît.>
dô sprach der künic gunther:< ir sult uns wizzen lân,
wenne si die hôchgezît zen hiunen wellen hân.>
des antwurtem künige der bote swämmelîn:
< ze naehsten sunewenden sô sol si sicherlîchen sîn.>
der künic in erloubte, des was noch niht geschehen,
ob si gerne wolden prünhilde sehen,
daz si für si solden mit sîme willen gân.
daz understuont dô volkêr: daz was ir liebe getân.
< jân ist,> sô sprach volkêr, ein edel ritter guot,
< prünhilt mîn frouwe nu niht wol gemuot:
bîtet unze morgen, sô laet mans iuch sehen.>
dô si sie wânden schouwen, dône kundes niht geschehen.
dô hiez der künic rîche, der was den boten holt,
durch sînes herzen tugende tragen dar sîn golt
ûf breiten schilden, des er vil mohte hân.
ouch wart in rîchiu gâbe von sînen friunden getân.
gêrnôt unde gîselher, gêre und ortwîn,
daz ouch si milte waeren, daz wart dâ vil wol schîn.
alsô rîche gâbe si sie buten an,
daz si ir vor ir herren deheine torsten enpfân.
dô sprach zuo dem künige der bote wärbelîn:
< her künic, lât iuwer gâbe in iurem lande sîn.
wir mugen ir niht gefüeren: mîn herre ez uns verbôt,
daz wir iht gâbe enpfiengen: ouch ist es deheiner slahte nôt.>
des wart der künic hêre sêre ungemuot,
daz si versprechen wolden sô rîches küniges guot:
doch muosten si enpfâhen sîn golt und sîn gewant,
daz si mit in brâhten sît in ezelen lant.
si wolden sehen uoten, ê daz si schieden dan.
gîselher der snelle brâht die spileman
ze hove für sîne muoter. diu frouwe enbôt dô dan,
swaz si êren hête,, daz waere ir liebe getân.
dô hiez diu küniginne ir porten und ir golt
geben durch kriemhilde, wan der was si holt,
und durch den künic ezelen den selben spileman.
si mohtenz wol enpfâhen: ez was mit triuwen getan.
urloup genommen hêten von wîbe und von man
die boten kriemhilde. mit freuden si dô dan
fuoren unz in swâben; dar hiez si gêrnôt
sîne liute leiten, daz ez in niemen missebôt.
dô sich die von in schieden, die ir solden pflegen,
diu ezelen hêrschaft si vridet ûf allen wegen:
des ennam in niemen ir ros noch ir gewant.
si begunden vaste gâhen wider in der hiunen lant.
swâ si ir friunde iht wisten, daz tâten si den kunt,
daz die burgonden in vil kurzer stunt
ze tal von rîne füeren in der hiunen lant.
dem bischofe pilgerîne diu maere wurden ouch bekant.
dô si mit solher île für bechelâren riten,
si sagetenz rüedegêre, des wart niht vermiten,
und ouch gotelinde, des marcgrâven wîp;
daz si si sehen solden, des wart vil vroelîch ir lîp.
gâhen mit den maeren sach man die boten dan.
ezelen si funden in der stat ze gran.
dienest über dienest, des man im vil enbôt,
sageten si dem künige: vor liebe wart er freuden rôt.
dô diu küniginne diu maere reht ervant,
daz ir brüeder solden komen in daz lant,
dô was ir wol ze muote: si gab den spileman
alsô rîche gâbe, si mohtens immer frumen hân.
si sprach:< nu sagt mir beide, vil lieben boten mîn,
welhe mîne friunde hie bî uns wellen sîn,
der hoehsten, die wir ladeten her in ditze lant?>
si sprach:< waz redete hagene, dô er diu maere bevant?>
er sprach:< er kom zer sprâche an einem morgen fruo:
niht güetlîcher sprüche redet er dar zuo,
dô si di reise lobten von wormez über rîn.
daz wizzet, küniginne, ez kunde im leider niht gesîn.
ez koment iuwer brüeder, die künige alle drî,
in hêrlîchem muote: wer recken mit in sî,
der maere ich endelîche wizzen nine kan:
ez lobte mit in rîten volkêr der küene spileman.>
< des enbaer ich lîhte,> sprach des küniges wîp,
< deich immer hie gesaehe den volkêres lîp.
hagenen bin ich waege: der ist ein recke guot.
daz er kumt zen hiunen, des stât mir hôhe der muot.>
dô gie diu küniginne dâ si den künic sach.
wie rehte minneclîchen frou kriemhilt dô sprach:
< wie zement iu diu maere, lieber herre mîn?
des ie mîn herze gerte, daz sol nu wol verendet sîn.>
< dîn wille, derst mîn vreude,> sprach der künic dô.
< ine wart mîn selbes mâge nie sô rehte vrô,
sô ich si weste komende her in ditze lant:
durch liebe dîner friunde ist mîne sorge gar verswant.>
des küniges ambetliute die hiezen über al
mit gesidele rihten palas unde sal
gên den lieben gesten, die in dâ solden komen.
sît wart von in dem künige vil michel wunne benomen. xxv âventiure wie sich die künige ze den hiunen huoben.
nu lâzen daz belîben, wie si gebâren hie.
hôchgemuoter recken die gefuoren nie
sô rehte hêrlîchen in deheines küniges lant.
si heten swaz si wolden, beidiu wâfen und gewant.
der voget von dem rîne kleidete sîne man,
sehzic unde tûsent, als ich vernomen hân,
und niun tûsent knehte gên der hôchgezît.
die si dâ heime liezen, die beweinten ez sît.
dô truoc man diu gereite ze wormze über den hof.
dô sprach dâ von spîre ein alter bischof
ze der alten küniginne:< unser friunt die wellent varn
hin zer hôhgezîte: got müez ir êre wol bewarn.>
dô sprach zuo zir kinden diu edel uote:
< ir möhtet noch belîben, helde guote.
ich sach hînt in troume vil angestlîche nôt,
wie allez daz gefügele in disem lande laege tôt.>
< swer geloubet troumen,> sprach dô hagene,
< der enweiz der rehten maere niht ze sagene,
wenn ez im nâch den êren volleclîchen stê.
jâ wil ich, daz mîn herre ze hove nâch urloube gê.
wir suln gerne rîten in ezelen lant.
dâ mac wol künigen dienen guoter helde hant,
dâ wir dâ müezen schouwen kriemhilden hôchgezît.>
hagene riet die reise, iedoch gerouwez in sît.
er hetez widerrâten, niwan daz gêrnôt
mit ungefüegen sprüchen im sêre missebôt.
er mant in sîfrides, vroun kriemhilden man.
er sprach:< dâ von wil hagene die grôzen hovereise lân.>
dô sprach der von tronege:< durch vorhte ich niene tuo.
swenne ir, helde, wellet, sô sult ir grîfen zuo.
jâ rît ich mit iu gerne in ezelen lant.>
sît wart von im verhouwen manic helm unde rant.
diu schef bereitet wâren ze varn über rîn.
swaz si kleider hêten, diu truoc man dar în.
si wâren vil unmüezic vor âbendes zît.
doch kômen si von hûse vil harte vroelîche sît.
gezelt unde hütten si spienen an daz gras
anderthalp des rînes. dô daz geschehen was,
den künic bat noch belîben sîn vil schoenez wîp.
si trûte noch des nahtes sînen waetlîchen lîp.
floiten unde videln huop sich des morgen fruo.
dô si dâ hin muosen, dô griffen si dô zuo.
swer hete liep an arme, der trûte friundes lîp.
des schiet sît mit leide des künic ezelen wîp.
rûmolt der kuchenmeister, ein vil küene man,
der nam sîne herren heimlîche dan.
dô sagt er dem künige tougen sînen muot,
er sprach:< des muoz ich trûren, daz ir die hovereise tuot.
ich hân iuch vil gewarnet und ouch genuoc gemant.>
er sprach:< wem welt ir lâzen liute unde lant?
daz niemen kan erwenden iu recken tumben muot!
diu kriemhilde maere, nie gedûhten si mich guot.>
< daz lant sî die enpfolhen und andern mînen man,
die ich heime lâze, und allez, daz ich hân,
mîn kint und mîn gesinde und mîner frouwen lîp.
jâ getuot uns nimmer leide des künic ezelen wîp.>
ê daz si schieden dannen, der künic ze râte gie
mit sînen hoehsten mannen. unberihtet er niht lie
lant unde bürge: die der solden pflegen,
den liez er ze huote vil manigen ûzerwelten degen.
diu ros bereitet wâren den künigen und ir man.
mit minneclîchen küssen schiet vil maniger dan,
dem in hôhem muote lebte dô der lîp.
daz muose sît beweinen vil manic waetlîchez wîp.
wuofen unde weinen des hôrte man genuoc.
ir kint diu küniginne zem künige ûf armen truoc.
< wie welt ir nu verweisen unser beider lîp?
ir sult durch uns belîben,> sô seit daz jâmerhafte wîp.
< ir sult niht, frouwe, weinen durch den willen mîn,
ir sult in hôhem muote hie heime ân angest sîn.
wir komen schiere widere mit vreuden wol gesunt.>
si schieden minneclîchen von ir friunden sâ ze stunt.
dô man die snellen recken sach zuo den rossen gân,
dô kôs man weinende vil manige frouwe stân.
daz ir vil langez scheiden sagt in wol ir muot
ûf grôzen schaden ze komene, daz herzen niene sanfte tuot.
die snellen burgonden sich ûz huoben.
dô wart in dem lande ein michel uoben:
beidenthalp des rînes weinten wîp und man.
swie dort ir volc getaete, si fuoren vroelîche dan.
in den selben zîten was noch der gloube kranc.
doch frumtens einen kappelân, der in messe sanc:
der kom gesunder widere, wand er vil kûme entran.
die andern muosen alle dâ zen hiunen bestân.
dô schicten si ir reise gegen dem meune dan,
ûf durch ôstervranken, der drier künige man.
dar leite si dô hagene, dem was ez wol bekant.
dancwart was marschalc, der helt von burgonden lant.
dô si durch swanevelde von ôstervranken riten,
dô mohte man si kiesen an hêrlîchen siten,
die fürsten und ir mâge, die helde lobesam.
an dem zwelften morgen der künic ze tuonouwe kam.
dô reit von tronege hagene ze aller vorderôst:
er was den nibelungen ein helflîcher trôst.
dô stuont der degen küene nider ûf den sant.
sîn ros er harte balde zuo zeinem boume gebant.
daz wazzer was engozzen, diu schif verborgen:
ez kom den nibelungen ze grôzen sorgen,
wie si koemen übere: der wâc was gar ze breit.
dô erbeizte zuo der erden manic ritter gemeit.
< leide,> sô sprach hagene,< mac dir wol hie geschehen,
voget von dem rîne. nu maht du selbe sehen:
daz wazzer ist engozzen, vil starc ist im sîn fluot.
ich waen, wir hie verliesen noch hiute vil manigen ritter guot.>
< waz wîzet ir mir, hagene?> sprach dô der künic hêr.
< durch iuwer selbes tugende untroestet uns niht mêr.
den furt sult ir uns suochen hin über an daz lant,
daz wir hinnen bringen beidiu ros und gewant.>
< jân ist mir,> sprach dô hagene,< mîn leben niht sô leit,
daz ich mich welle ertrenken in disem wâge breit.
ê sol von mînen handen ersterben manic man
in ezelen landen: des ich vil guoten willen hân.
belîbet bî dem wazzer, ir stolzen ritter guot.
ich wil die vergen suochen selbe bî der fluot,
die uns über bringen in ezelen lant.>
hagene der küene nam sînen schilt an die hant.
der helt vil guot gewaefen an sînem lîbe truoc,
einen helm ûf sînem houbte, lûter genuoc.
dô truog er ob der brünne ein wâfen alsô breit,
daz ze sînen ecken harte bitterlîche sneit.
er suochte nâch den vergen wider unde dan.
er hôrte wazzer giezen( losen er began)
in einem schoenen brunnen. daz tâten wîsiu wîp,
die kuolten sich darinne unde badeten ir lîp.
hagene wart ir inne, er sleich in sanfte nâch.
dô si den helt ersâhen, dô wart in von im gâch.
daz si im entrunnen, des wâren si vil hêr.
dô nam er ir gewaete: der helt enschadete in niht mêr.
dô sprach daz eine merewîp, diu was hadeburc genant:
< her hagene, gebt uns widere unser gewant.
sô ir uns, edel recke, gebet wider unser wât,
ich sag iu, wie iuwer reise hin ze hiunen ergât.>
si swebten sam die vogele vor im ûf der fluot.
des dûhten in ir liste starc unde guot.
swaz si im sageten, er geloubt ins deste baz.
des er an si gerte, ir einiu sagete im daz.
si sprach:< ir mugt wol rîten in ezelen lant.
des sî mîn triuwe bürge, mîn houbt sî iuwer pfant,
daz helde nie gefuoren in deheiniu rîche baz
nâch alsô grôzen êren; ir sult wol gelouben daz.>
der rede was dô hagene in sînem herzen hêr.
er gap in wider ir kleider, der helt sûmt sich niht mêr.
dô si dô angeleiten ir wunderlîch gewant,
dô sagten si im die reise in daz ezelen lant.
dô sprach daz ander merewîp, diu hiez winelint:
< ich wil dich warnen, hagene, daz adriânes kint.
durch der waete liebe hât mîn muome dir gelogen:
und kumestu zen hiunen, sô bistu sêre betrogen.
jâ soltu kêren widere, daz ist an der zît,
wande ir helde küene alsô geladet sît,
daz ir ersterben müezet in der hiunen lant.
swelhe dar gerîtent, die hânt den tôt an der hant.>
des antwurte hagene:< ir trieget âne nôt.
wie kundez sich gefüegen, daz wir alle tôt
zer hôchgezît gelaegen durch iemannes haz?>
dô begunde si im diu maere sagen kuntlîcher baz.
si sprach:< nu merket, hagene, jâ muoz ez alsô wesen,
daz iuwer deheiner dâ niht kan genesen
wan eine des küniges kappelân: dâ bî sî iu bekant,
der kumt gesunder widere in daz guntheres lant.>
dô sprach in grimmen muote der küene hagene:
< daz waere mînen herren müelîch ze sagene,
daz wir zen hiunen solden vliesen alle den lîp.
nu zeige uns überz wazzer, daz aller wîseste wîp.>
si sprach:< sît ir der verte niht wellet haben rât,
swâ jenhalp bî dem wazzer ein herberge stât,
dâ inne ist ein verge und ninder anderswâ.>
der maere, der er vrâgte, der geloubet er sich sâ.
dem ungemuoten recken sprach ir einiu nâch:
< nu bîtet noch, her hagene, lât iu niht sîn ze gâch.
vernemet baz diu maere, wie ir komet über sant:
dirre marc herre der ist else genant.
sîn bruoder ist geheizen der degen gelpfrât,
ein voget in beyerlande: des ez iu müelîch stât.
welt ir durch sîne marke, ir sult iuch wol bewarn,
und sult ir ouch mit dem vergen vil bescheidenlîche varn.
der ist sô grimmes muotes, er lât iuch niht genesen,
ir enwelt mit guoten sinnen bî dem helde wesen.
welt ir, daz er iuch füere, sô gebet im den solt:
er hüetet dises landes und ist gelpfrâde holt.
unde kum er niht vil schiere, sô ruofet über fluot
und jeht, ir sît ez amelrîch: daz was ein recke guot,
der durch fîentschefte rûmte ditze lant.
sô kumt iu der verge, als im der name wirt genant.>
der übermüete hagene den vrouwen dô neic
des râtes und der lêre: der helt vil stille sweic.
dô gie er bî der fluote hoeher an den sant,
dâ er anderthalben eine herberge vant.
er begunde ruofen vaste über fluot:
< hol mich hie, verge,> sprach der degen guot,
< sô gip ich dir ze miete von golde einen bouc vil rôt.
jâ ist mir dirre verte, daz wizze, waerlîchen nôt.>
der verge was sô rîche, daz im niht dienen zam:
dâ von er lôn vil selten von iemen dâ genam.
ouch wâren sîne knehte vil hôhe gemuot.
noch stuont allez hagene eine disehalp der fluot.
dô ruoft er mit der krefte, daz al der wâg erdôz,
wan des heldes sterke was michel unde grôz:
< nu hol mich amelrîchen, des herren elsen man,
der von disen landen durch grôze fîntschefte entran.>
vil hôch an sînem swerte er im den bouc dô bôt
( vil lieht und vil schoene was er, von golde rôt),
daz er in über fuorte in daz elsen lant.
der übermüete verge nam selbe daz ruoder an die hant.
ouch was der selbe verge vil müelîch gesit.
diu gir nâch grôzem guote vil boesez ende gît.
dô wânde er verdienen daz hagenen golt alsô rôt;
des leit er von dem degenen sint den grimmigen tôt.
der verge zôch genôte hin über an daz lant.
den er dâ nennen hôrte, dô er des niht envant,
ez müet in harte sêre: als er hagenen sach,
der helt wider den recken in vil grôzem zorne sprach:
< ir muget wol sîn geheizen benamen amelrîch:
des ich mich hie verwaene, dem sît ir ungelîch.
von vater und von muoter was er der bruoder mîn.
nu ir mich sus betrogen habt, ir müezet disehalben sîn.>
< nein, durch got den rîchen,> sprach dô hagene,
< ich bin ein vremder recke und sorge ûf degene.
nu nemet hin minneclîche mîn ellendes solt,
daz ir mich füeret übere, ich wil iu immer wesen holt.>
des antwurte der verge:< jâ kan ez niht gesîn.
ez habent fîande die lieben herren mîn:
darumbe ich niemen vremden füere in ditze lant.
als liep dir sî ze lebene, sô trit vil balde ûz an den sant.>
< des entuot ir niht,> sprach hagene,< mir ist der reise nôt,
und nemt von mir ze lône disen bouc von golde rôt,
und füert mir über tûsent ros und alsô manigen man.>
< entriuwen,> sprach der verge,< daz wirdet nimmer getân.>
er huob ein starkez ruoder, michel unde breit,
und sluog er ûf hagenen( des was er ungemeit),
daz ez in dem schiffe strûchte ûf sîniu knie.
sô rehte grimmer verge kom dem helt von tronege nie.
er wolde baz erzürnen den ungemuoten gast.
dô sluog er eine schalten, daz diu gar zerbrast,
hagenen überz houbet: er was ein starker man.
dâ von der elsen verge grôzen schaden gewan.
mit grimmigem muote des küenen hagen hant
greif zuo einer scheiden, dâ er sîn wâfen vant.
er sluoc im ab daz houbet und warf er an den grunt.
diu maere wurden schiere den burgonden kunt.
an den selben stunden, dô er den vergen sluoc,
daz schif vlôz enouwe: daz was im leit genuoc.
ê erz gerihte widere, müeden er began.
dô zôch vil krefteclîche des künic guntheres man.
hagenen wac vil ringe des starken vergen val.
dô kêrter harte balde daz wazzer hin ze tal:
dâ vant er sînen herren an dem stade stân.
dô gie im engegene manic waetlîcher man.
mit gruoze in wol enpfiengen die selben ritter guot.
dô sâhens in dem schiffe noch riechen daz bluot
von einer starken wunden, die er dem vergen sluoc.
dâ von sô muose hagene hoeren vrâgen genuoc.
dô der künic gunther daz heize bluot ersach
swebende in dem schiffe, wie balde er dô sprach:
< wan saget mir, hagene, war ist der verge komen?
iuwer starkez ellen waen im daz leben hât benomen.>
dô sprach er lougenlîche:< dâ ich daz schif dâ vant
bî einer wilden wîden, dâ lôst ez mîn hant
ich hân deheinen vergen ninder hie gesehen;
ez ist ouch niemen leide von mînen schulden hie geschehen.>
dô sprach von burgonden der starke gêrnôt:
< hiute muoz ich sorgen ûf lieber friunde tôt,
sît wir der schifliute zem schiffe nine hân,
wie wir nu kumen übere, darumbe muoz ich fröude lân.>
vil lûte rief dô hagene:< leit nider ûf daz gras,
ir knehte, diu gereite, jâ gedenke ich, daz ich was
der aller beste verge, den man bî rîne vant:
ich getrouwe iuch wol füeren über in daz gelpfrâdes lant.>
daz si gewärlîche koemen über fluot,
diu ros si ansluogen: der swimmen daz wart guot,
wand in der starken ünden deheinez dâ benam.
etelîchez ouwete verre, als ez ir müede gezam.
dô truogen si zem schiffe ir golt und ouch ir wât,
sît daz si der verte niht mohten haben rât.
hagene was dâ meister: des fuort er über sant
vil manigen küenen recken in daz unkunde lant.
zem êrsten brâht er übere tûsent ritter hêr
und sehzic sîner degene: dannoch was ir mêr.
niun tûsent knehte fuort er an den sant.
des tages was vil unmüezic des vil küenen hagenen hant.
daz schif ze sîner lenge was starc, wît und grôz,
des im dem gedrenge manic helt genôz;
ez truoc wol mit ein ander vier hundert über fluot.
an riemen muose ziehen des tages manic recke guot.
dô er si wol gesunde brâhte über die fluot,
dô gedâhte vremder maere der snelle degen guot,
diu im ê dâ sageten diu wilden merewîp:
des het des küniges kappelân vil nâch verlorn den lîp.
bî dem kappelsoume er den priester vant.
genuoc heilectuomes lac under sîner hant.
des moht er niht geniezen: dô in hagen ersach,
der vil arme kappelân muose lîden ungemach.
er swang in ûz dem schiffe: dar zuo was im gâch.
dô riefen ir genuoge:< vâhâ, herre, vâch!>
gîselher der junge zürnen dô began.
daz erz niht lâzen wolde, daz was im leide getân.
dô sprach von burgonden der starke gêrnôt:
< waz hilfet iuch nu, hagene, des kappelânes tôt?
taet ez ander iemen, ez sold iu wesen leit.
umbe welhe schulde habt ir dem priester widerseit?>
der pfaffe swam genôte: er wolde sîn genesen,
ob im iemen hülfe, des moht dâ niht gewesen,
wan der grimme hagene zornic was genuoc.
er stiez in zuo dem grunde; daz dûhtes michel ungefuoc.
dô der arme priester der helfe niht ensach,
dô kêrt er wider übere: des leid er ungemach.
swie er niht swimmen kunde, im half diu gotes hant,
daz er kom wol gesunder hin wider ûz an daz lant.
dâ stuont der arme priester und schutte sîn gewant.
dâ bî sach wol hagene, daz ez waere ungewant,
daz im ê dâ sageten diu wîsen merewîp.
er gedâhte:< dise degene müezen vliesen den lîp.>
dô si daz schif entluoden und gar getruogen dan
swaz si dar ûf hêten, der drîer künige man,
hagene ez schriet ze stucken und stiez ez an die fluot.
des hete michel wunder die recken küene unde guot.
< zwiu tuot ir daz, bruoder?> sprach dô dancwart.
< wie sul wir komen übere, sô wir die widervart
rîten von den hiunen wider an den rîn?>
seht, dô sagete im hagene, daz des niht kunde gesîn.
dô sprach der helt von tronege:< ich tuon ez ûf den wân,
ob wir an dirre verte deheinen zagen hân,
der uns entrinnen welle durch zagelîche nôt,
der muoz an disem wâge doch ligen schemelîchen tôt.>
si fuorten mit in einen von burgonden lant,
der was ein helt zen handen: volkêr was er genant.
der redete spaehelîche allen sînen muot.
swaz ie begunde hagene, daz dûht den videlaere guot.
dô des küniges kappelân daz schif zehouwen sach,
hin wider überz wazzer er ze hagenen sprach:
< ir morder ungetriuwer, waz het ich iu getân,
daz ir mich âne schulde ertrenket woldet hân?>
des antwurt im hagene:< nu lât die rede wesen.
mir ist leit ûf mîne triuwe, daz ir sît genesen
hie vor mînen handen, daz wizzet âne spot.>
dô sprach der arme kappelân:< des wil ich immer loben got.
ich fürht iuch nu vil kleine, des sult ir sicher sîn.
nu vart ir zuo den hiunen: sô wil ich an den rîn.
got enlâz iuch nimmer zem rîne wider komen;
des wünsch ich iu vil sêre: ir het mir nâch den lîp benomen.>
dô sprach der künic gunther zuo sînem kappelân:
< ez wirt iu wol gebüezet swaz iu hât getân
hagene in sînem zorne, und kum ich an den rîn
wider mit mînem lebene, des sult ir âne angest sîn.
vart wider heim ze lande, wan ez muoz nu sîn.
ich enbiute mînen dienest der lieben frouwen mîn,
und andern mînen mâgen, als ich von rehte sol:
ir sagt in liebiu maere, daz wir noch alle varen wol.> xxvi âventiure wie si mit elsen und gelpfrâten striten und wie in gelanc.
dô si nu wol gesunde kômen ûf den sant,
der künic begunde vrâgen:< wer sol uns durch daz lant
die rehten wege wîsen, daz wir niht vervarn?>
dô sprach der küene volkêr:< daz sol ich eine wol bewarn.>
< nu enthaltet iuch,> sprach hagene,< ritter unde kneht,
und engâhet niht ze sêre, daz dunket mich reht.
vil ungefüegiu maere tuon ich iu bekant:
wir enkomen nimmer wider heim in unser lant.
daz sageten mir zwei merewîp hiute morgen fruo,
wir enkoemen nimmer widere. nu rât ich waz man tuo:
daz ir iuch wâfent, helde, und ze strît iuch wol bewart
( wir hân hie starke vînde), daz ir gewärlîchen vart.
ich wânde an lügene funde diu wîsen wazzerwîp.
si jâhen daz besunder, daz unser deheines lîp
wider ze lande koeme niwan der kappelân:
darumbe ich in gerne hiute ertrenket wolde hân.>
dô flugen disiu maere von schare baz ze schar,
des wurden snelle helde vor leide missevar,
dô si begunden sorgen ûf den grimmen tôt
an der hovereise: des gie in waerlîchen nôt.
dâ ze moeringen si wâren über komen,
dâ dem elsen vergen was der lîp benomen.
dô sprach aber hagene;< sît daz ich vînde hân
an dirre vart erworben, wir werden sicherlîch bestân.
ich sluoc der herren vergen hiute morgen fruo.
si wizzen wol diu maere, nu grîfet balde zuo,
ob else unde gelpfrât noch hiute hie bestê
unser ingesinde, daz ez im schedelîch ergê.
ich erkenne si sô küene, ez wirdet niht verlân.
diu ros diu sult ir lâzen deste sanfter gân,
daz des iemen waere, wir vliehen ûf den wegen.>
< des râtes suln wir volgen,> sprach dâ vil maniger küener degen.
< wer sol nu daz gesinde wîsen über lant?>
si sprâchen:< daz tuo volkêr, dem sint hie wol bekant
stîge unde strâze, der küene spileman.>
ê daz manz gespraeche, dô sach man wol gewâfent stân
den snellen videlaere, den helm er ûf gebant:
in hêrlîcher varwe was al sîn wîcgewant.
er bant ouch zeime scafte ein zeichen, daz was rôt.
sît kom er mit den künigen in eine groezlîche nôt.
dô was tôt des vergen nu gelpfrâte komen
mit eime wâren maere, dô het iz ouch vernomen
sîn bruoder else, ez was in beiden leit.
si sanden nâch ir degenen: die wâren schiere bereit.
in vil kurzen zîten, als wir vernomen hân,
sach man zuo zin rîten die heten scaden getân
in starkem urliuge, vil ungefüegiu sêr:
der kômen gelpfrâte wol siben hundert oder mêr.
dô si ir grimmen vînden begunden rîten nâch,
jâ leiten si ir herren. den was ein teil ze gâch
nâch den küenen gesten: si wolden anden zorn.
des wart der herren friunde sider mêre verlorn.
dô het der wîse hagene wol gefüeget daz
( wie möhte sîner friunde ein helt gehüeten baz?):
er pflac der nâchhuote mit sehzec sîner man
und dancwart, sîn bruoder: daz was vil wîslîch getân.
in was des tages zerunnen: des heten si niht mêr.
er vorht an sînen friunden leit unde sêr:
si riten under schilden durch der beyer lant.
dar nâch in kurzen stunden die helde wurden angerant.
beidenthalp der strâzen und hinden vaste nâch
huofslege si hôrten: dem volke was ze gâch.
dô sprach der küene dancwart:< man wil hie uns bestân.
nu binden ûf die helme: daz ist raetlîch getân.>
si hielten ab ir verte, als ez dô muose sîn.
si sâhen in der vinster der liehten helme schîn.
dône wolde hagene niht langer si verdagen:
< wer jagt uns ûf der strâze?> daz muos im gelpfrât dô sagen.
dô sprach der marcgrâve ûzer beyerlant:
< wir haben unsern vînden dâ her nâch gerant.
ine weiz niht, wer mir hiute mînen vergen sluoc.
der was ein helt zen handen: daz sit mir leide genuoc.>
dô sprach von tronege hagene:< was der verge dîn?
der enwolde uns niht füeren. des ist diu schulde mîn:
dô sluog ich dînen vergen. deiswâr, des gie mir nôt:
ich hete von dem degene vil nâch gewunnen den tôt.
ich bôt im mîne miete, golt, silber und gewant,
daz er uns über fuorte her in iuwer lant.
daz muote in harte sêre, in zorne er mich dô sluoc
mit einer starken schalten: vil wênic ich im dô vertruoc.
dô kom ich zuo dem swerte und wert im sînen zorn
mit einer starken wunden; des wart der helt verlorn.
daz bringe ich iu ze suone, swie iuch nu dunket guot.>
dô giengez an ein strîten: si wurden zornic gemuot.
< ich wistez wol,> sprach gelpfrât,< dô hie für gereit
gunther mit den sînen, daz uns geschaehe leit
von hagen übermüete. nu ensol er niht genesen:
für des vergen ende sol er pfant hie wesen.>
si neigten über schilde ze stiche diu starken sper,
gelpfrât unde hagene: in was zeinander ger.
else unde dancwart ouch ze samne riten
in vil hôhem muote. dâ wart grimme dô gestriten.
wie kunden sich versuochen immer helde baz?
von eime starken schafte hinder ors gesaz
hagene der küene vor gelpfrâtes hant.
im brast daz fürbüege: dô wart im vallen bekant.
von ir ingesinde der krach der schefte schal.
dô erholt ouch sich dort hagene, der ê des was zetal
komen on der tjoste nider an daz gras.
er waen unsenftes muotes widere gelpfrâte was.
wer in diu ros behielte, daz ist mir unbekant.
si wâren von den sätelen komen ûf den sant:
gelpfrât unde hagene ein ander liefen an.
des hulfen ir gesellen: dâ wart strîten getân.
swie krefteclîchen hagene zuo gelpfrâte spranc,
der edel marcgrâve des schildes hin im swanc
wol gegen einer ellen, daz fiur draete dan.
des was vil nâch erstorben des künic guntheres man.
dô begunder rüefen dancwarten an;
< hilfâ, lieber bruoder, jâ hât mich bestân
ein rehter helt zen handen, ern laet mich niht genesen.>
dô sprach der küene dancwart:< des schol ich scheidaere wesen.>
dô spranger dar vil balde und sluog im einen slac,
dâ von der herre gelpfrât vor im tôt gelac.
else wolde gerne rechen dô den man:
sît muoser schedelîche mit den sînen kêren dan.
im was erslagen der bruoder, selbe was er wunt.
wol ahzec sîner degene beliben an der stunt
mit dem vil grimmen tôde: else muose dan
flühteclîche wenden, daz heten geste getân.
dô die von bayerlanden wichen ûf dem wege,
dô hôrte man noch hellen die vreislîchen slege:
dô jageten die von tronege ir vîanden nâch.
die ez niht engelten wânden, den was allen ze gâch.
dô sprach an ir vlühte dancwart der degen:
< wir suln wider kêren balde ûf disen wegen,
und lâze wir si rîten: si sint von bluote naz.
gâhen wir zen friunden; an triuwen rât ich iu daz.>
dô si hin wider kômen dâ der strît was geschehen,
dô sprach der küene hagene:< helde, ir sult besehen
wes uns hie gebreste oder wen wir hân verlorn
in disem herten strîte durch den gelpfrâdes zorn.>
si heten vloren viere: daz liezens alsô sîn.
ez was wol vergolten mit wunden under in.
den von beyerlanden si hundert liezen tôt.
des wâren den von tronege ir schilde trüebe unde rôt.
ein teil schein ûz den wolken des liehten mânen brehen.
dô sprach aber hagene:< niemen sol verjehen
den mînen lieben herren daz wir hie hân getân:
man sol si âne sorgen unze morgen rîten lân.>
dô si dâ nâch in kômen, die dort striten ê,
dô tet dem ingesinde diu müede starke wê.
< wie lange sul wir rîten?> des vrâgte manic man.
dô sprach der küene dancwart:< wir mugen niht herberge hân.
ir müezet alle rîten, unz daz ez werde tac.>
volkêr der küene, der des vanen pflac,
bat den marschalc vrâgen:< wâ sul wir hînte sîn,
dâ geruowen unser moere und ouch die lieben herren mîn?>
dô sprach der küene dancwart:< ine kans iu niht gesagen.
wir enmugen niht geruowen, ê ez beginne tagen:
swâ wirz danne vinden, sô ligen in ein gras.>
dô si daz vernâmen, wie leit in etelîchen was!
si beliben unvermeldet des heizen bluotes rôt,
unz daz diu sunne ir liehtez schînen bôt
dem morgen über berge, dô daz der künic gesach,
daz si gestriten hêten, der helt vil zorneclîchen sprach:
< wie nu, friunt hagene? iu waen versmâhet daz,
daz ich bî iu waere, dâ iu di ringe naz
sus wurden von dem bluote. wer hât iu daz getân?>
er sprach:< daz tet gelpfrât, der het uns nehten bestân.
durch den sînen vergen wir wurden an gerant.
dâ sluoc gelpfrâten mînes bruoder hant.
sît entran uns else; des twang in michel nôt:
in hundert und uns viere beliben in dem strîte tôt.>
wir enkunnen niht bescheiden, war si sich leiten nider.
al die lantliute erfunden ez wol sider,
daz ze hove füeren der edeln uoten kint.
si wurden wol enpfangen dâ ze pazzouwe sint.
der edeln fürsten oeheim, der bischof pilgrîn,
dem wart vil wol ze muote, dô er die neven sîn
sach mit sô vil der recken komen in daz lant.
daz er si gerne saehe, daz wart in schiere bekant.
si wurden wol enpfangen von vriunden ûf den wegen.
dâ ze pazzouwe kunde er si niht gelegen:
si muosen überz wazzer, dâ si funden velt.
dâ sluogen ûf die knehte manic hütte und gezelt.
si muosen dâ belîben allen einen tac
und ouch die naht mit vollen. wie schône man ir pflac!
dar nâch si muosen rîten in rüedegêres lant.
dem kâmen ouch diu maere: daz was im liebe bekant.
dô die wegemüeden ruowe genâmen,
unde si dem lande nâher bequâmen,
si funden ûf der marke slâfende einen man,
dem von tronege hagene sîn starkez wâfen an gewan.
eckewart was geheizen der selbe ritter guot.
er gewan darumbe vil trûrigen muot,
daz er verlôs sîn wâfen von der helde vart:
die marke rüedegêres fundens übele bewart.
< owê mir dirre schande,> sprach dô eckewart.
< jâ riuwet mich vil sêre der burgonden vart.
sît ich sîfriden verlôs, dô was mîn freude ergân.
ouwê, herre rüedegêr, wie ich wider dich geworben hân!>
hagene vil wol hôrte: sîn sorge im klagen gebôt.
er gab im wider sîn wâfen und sehs pouge rôt:
< die habe dir, helt, ze minnen, daz du mîn friunt sîst.
du bist ein degen küene, swie eine du ûf der marke lîst.>
< got lôn iu iuwer gâbe,> sprach dô eckewart.
< doch riuwet mich vil sêre zen hiunen iuwer vart.
ir sluoget sîfriden: man ist iu hie gehaz.
daz ir iuch wol behüetet, in triuwen rât ich iu daz.>
< nu müeze uns got behüeten,> sprach dô hagene.
< wir hân an disen zîten niht mêr ze tragene
niwan wâ mîne herren noch hînte mügen hân
nahtselde in disem lande, dâ si geruowen und ir man.
diu ros sint uns vermüedet ûf den verren wegen
und der spîse zerunnen,> sprach hagene der degen.
< wir findens ninder veile. uns waere wirtes nôt,
der uns noch hînte gaebe durch sîne milte sîn brôt.>
des antwurt im dô eckewart:< ich zeig iu einen wirt,
daz ir ze hûse selten sô wol bekomen birt
in deheinem vremden lande, als iu wol mac geschehen,
ob ir vil snelle degene wellet rüedegêren sehen.
der sitzet bî der strâze und ist der beste wirt,
der ie kom ze hûse: sîn herze tugende birt,
alsô der liehte meie daz gras mit bluomen tuot.
sô er sol helden dienen, sô ist er vroelîch gemuot.>
dô sprach der künic gunther:< welt ir mîn bote sîn,
ob uns welle enthalten durch den willen mîn
der marcgrâve rüedegêr, unser mâge und unser man?
daz wil ich immer dienen mit triuwen sô ich beste kan.>
< der bote bin ich gerne,> sprach dô eckewart.
in vil guotem willen huob er sich an die vart
und sagete rüedegêre, wen er hete gesehen,
und ouch gotelinde. dô was in liebe geschehen.
man sach ze bechelâren gâhen einen degen.
selbe erkande in rüedegêr. er sprach:< ûf disen wegen
dort her gâhet eckewart, ein kriemhilde man.>
er wânde, daz die vîende im heten eteswaz getân.
dô gie er für die porte, dâ er den boten vant.
daz swert er von im gurte und leit ez von der hant.
er sprach zuo dem degene:< waz habt ir vernomen,
daz ir gâhet alsô sêre? hât uns iemen iht genomen?>
< uns hât geschadet niemen,> sprach eckewart zehant.
< mich habent drî künige her zuo ziu gesant,
gunther von burgonden, gîselher und gêrnôt.
der recken ieslîcher iu sînen dienest her enbôt.
daz selbe tuot her hagene und ouch volkêr
ir dienest willeclîche. noch sage ich iu mêr,
daz iu des küniges marschalc dancwart daz enbôt,
daz den guoten degenen waer iuwer herberge nôt.>
mit lachendem munde sprach dô rüedegêr:
< nu wol mich dirre maere, daz die künige hêr
mîner herberge ruochent: diu wirt in niht verseit.
koment si mir ze hûse, mit dienste bin ich in bereit.>
< iuch hât des küniges marschalc heizen wizzen lân,
wen ir ze herbergen noch hînte müezet hân:
sehzec küener recken und tûsent ritter guot,
und niun tûsent knehte.> dô wart er vroelîch gemuot.
< sô wol mich dirre geste,> sprach dô rüedegêr,
< daz mir koment ze hûse die recken alsô hêr,
den ich noch vil selten iht gedienet hân.
nu rîten in begegene, mîne mâge unde man.>
von gâhen zuo den rossen huop sich dâ michel nôt
von rittern und von knehten. der wirt dô gebôt
den sînen ambtliuten: si schuofenz deste baz.
noch enwistes niht frou gotelint, diu in ir kemenâten saz.
dô gie der marcgrâve dâ er die frouwen vant,
sîn wîp unde sîne tohter. dô sagter in zehant
diu vil lieben maere, diu er hete vernomen,
daz ir frouwen brüeder ir ze hûse solden komen.
< vil liebiu triutinne,> sprach dô rüedegêr,
< ir sult vil wol enpfâhen die edeln künige hêr,
sô si mit ir gesinde für iuch ze hove gân.
ir sult ouch schoene grüezen hagenen, guntheres man.
mit in kumt ouch einer, der heizet dancwart;
der ander heizet volkêr, an zühten wol bewart.
die sehse sult ir küssen, ir und diu tohter mîn,
und sult ouch bî den degenen in zühten groezlîche sîn.>
daz lobten dô die frouwen und wârens vil bereit.
si suohten ûz den kisten diu maniger hande kleit,
dar inne si begegene den recken wolden gân.
dâ wart vil michel vlîzen von schoenen frouwen getân. xxvii âventiure wie der marcgrâve die künige mit ir recken in sîn hûs enpfie und wier ir sît pflac.
in solhen unmuozen suln wir die frouwen lân.
hie wart vil michel gâhen über velt getân
von rüedegêres friunden dâ man die geste vant.
si wurden wol enpfangen in des marcgrâven lant.
dô si der marcgrâve zuo zim komen sach,
rüedegêr der snelle, wie vroelîch er sprach:
< sît willekomen, ir herren, und ouch iuwer man
hie in disem lande. wie gern ich iuch gesehen hân!>
dô dancten im die recken mit triuwen âne haz.
daz er in willec waere, vil wol erzeicter daz.
sunder gruozter hagenen: den het er ê bekant.
sam tet er volkêren, den helt von burgonden lant.
dô sprach zem marcgrâven dancwart der degen:
< sît ir uns welt beruochen, wer sol uns danne pflegen
des unsern ingesindes von wormez über rîn?>
dô sprach der marcgrâve:< die angest sult ir lâzen sîn.
ez wirdet wol behalden swaz ir in daz lant
habt mit iu gefüeret, ros, silber und gewant,
dem schaffe ich solhe huote, daz sîn wirt niht verlorn
daz iu ze schaden bringe gegen einem halben sporn.
spannet ûf, ir knehte, die hütten an daz velt.
swaz ir hie verlieset, des wil ich wesen gelt.
und ziehet abe die zöume, diu ros diu lâzet gân.>
daz het in wirt deheiner dâ vor vil selten getân.
des freuten sich die geste. dô daz geschaffen was,
die herren riten dannen. sich leiten in daz gras
über al die knehte; si heten guot gemach.
ich waen, in an der verte nie sô sanfte geschach.
nu was diu marcgrâvinne für daz tor gegân
mit ir vil schoenen tohter; dô sach man bî ir stân
die minneclîchen frouwen und manige schoene meit,
die truogen vil der bouge und ouch diu hêrlîchen kleit.
daz edele gesteine verre lûhte von in dan
ûz ir vil rîchen waete: die wâren wol getân.
dô kômen ouch die recken und erbeizten sâ zehant.
hey, waz man grôzer zühte an den burgonden vant!
sehs und drîzec meide und ander manic wîp,
den was ze wunsche schoene und minneclîch der lîp:
die giengen in engegene und wolden si enpfân.
dâ wart ein schoene grüezen von den frouwen getân.
diu junge marcgrâvinne kuste die künige drî;
alsam tet ir muoter: dâ stuont ouch hagenen bî.
den bat ir vater küssen. dô blicte si in an:
er dûhte si sô gremlîch, daz siz gerne hete lân.
doch muoste si dâ leisten daz ir der wirt gebôt.
gemischet wart ir varwe, bleich unde rôt.
si kuste ouch dancwarten, dar nâch den spileman.
durch sînes lîbes ellen wart im daz grüezen getân.
diu junge marcgrâvinne nam dô bî der hant
gîselhern den recken von burgonden lant.
alsam tet ir muoter gunthern den küenen man.
gêrnôten fuorte rüedegêr mit im minneclîchen dan.
in der schoenen bürge stuont ein wîter sal:
ritter unde frouwen gesâzen dâ zetal.
dô hiez man balde schenken den gesten guoten wîn.
ez endorften nimmer helede gehandelt güetlîcher sîn.
mit lieben ougenblicken wart vil gesehen an
diu rüedegêres tohter: diu was sô wolgetân,
jâ trûtes in dem herzen vil manic ritter guot.
daz kunde ouch si verdienen: si was vil hôhe gemuot.
si gedâhten swes si wolden: es enmoht aber niht geschehen.
an mägede und ouch an frouwen wart dâ vil gesehen
für unde widere, wande ir saz dâ genuoc.
der edel videlaere dem wirte holden willen truoc.
nâch gewonheite dô schieden si sich da:
ritter unde frouwen die giengen anderswâ.
dô rihte man die tische in dem sale wît.
den vil lieben gesten man diente willeclîche sît.
durch der geste liebe hin ze tische gie
niwan diu marcgrâvinne: ir tohter si dô lie
belîben bî den kinden, dâ si von rehte saz.
daz si ir niht ensâhen, die geste müete sêre daz.
dô si mit freuden hêten gegezzen über al,
dô wîste man die schoene wider in den sal.
gämelîcher sprüche der wart dâ niht verdeit:
der reit vil dâ volkêr, ein degen küen und gemeit.
dô sprach offenlîche der tiure spileman:
< vil rîcher marcgrâve, got hât an iu getân
vil genaedeclîche, daz er iu hât gegeben
ein wîp sô rehte schoene, dar zuo ein wunneclîchez leben.
ob ich ein fürste waere,> sprach aber der spileman,
< und solde ich tragen krône, ze wîbe wolde ich hân
die iuwern schoenen tohter; des wünnet mir der muot:
diu ist minneclîch ze sehene, dar zuo edel unde guot.>
dô sprach der marcgrâve:< wie möhte daz gesîn,
daz immer künic gegerte der lieben tohter min?
wir sîn beide ellende, ich und ouch mîn wîp,
und haben niht ze gebene: waz hilfet danne ir schoener lîp?>
dô sprach der herre gêrnôt:< ir sult die rede lân.
und solde ich triutinne nâch mîme willen hân,
âne guot ze wîbe waer ich ir immer vrô.>
des antwurte hagene vil harte minneclîchen dô:
< nu sol doch her gîselher mîn herre nemen wîp:
ez ist sô hôher mâge der marcgrâvinne lîp,
daz wir ir dienten gerne, ich und ander iuwer man,
und soldes under krône dâ zen burgonden gân.>
diu rede rüedegêren von in dûhte guot,
und ouch die marcgrâvinne: jâ freutez in den muot.
sît truogen an die helde, daz si ze wîbe nam
gîselher der edele, wandez in beiden wol gezam.
swaz sich sol gefüegen, wer mac daz understên?
man bat die juncfrouwen hin ze hove gên.
dô swuor man im ze gebene daz wunneclîche kint,
ouch lobt er ze nemene die vil minneclîchen sint.
man beschiet der juncfrouwen bürge unde lant;
des sichert dâ mit eiden des rîchen küniges hant
und gêrnôt der herre, daz wurde daz getân.
dô sprach der marcgrâve:< sît ich der lande niht enhân,
sône lât iu niht versmâhen mîn ellendes solt:
ich gibe zuo mîner tohter silber unde golt,
swaz zwei hundert moere meiste mügen getragen.>
diu rede muoste den degenen beidenthalben wol behagen.
nâch gewonheite man hiez an einen rinc
stên die minneclîchen. manic sneller jungelinc
in gezweietem muote ir ze gegene stuont.
si gedâhten in ir sinne, sô noch die tumben dicke tuont.
dô man begunde vrâgen die minneclîchen meit,
ob si den recken wolde, ein teil was ez ir leit,
und dâhte doch ze nemene den waetlîchen man.
si schamte sich der vrâge, sô manic maget hât getân.
ir rûnte ir vater rüedegêr, daz si spraeche jâ
und in vil gerne naeme. vil schiere was dô dâ
mit sînen wîzen handen, der si dô umbeslôz,
gîselher der junge, swie lützil si des sît genôz.
dô sprach der marcgrâve:< ir edeln künige rîch,
als ir nu wider wendet( daz ist gewonlîch)
heim zuo ziuren landen, sô gib ich iu mîn kint,
daz ir si mit iu füeret,> daz geloubten si sint.
swaz man dâ schalles hôrte, den muosen si doch lân.
man hiez die juncfrouwen zir kemenâten gân,
und ouch die geste slâfen: si erbiten an den tac.
dô bereite man die spîse: der wirt ir minneclîchen pflac.
dô si nu gezzen hêten und wolden dannen varn
gein der hiunin landen,< daz heiz ich wol bewarn,>
sprach der wirt vil edele,< ir sult noch hie bestân,
wande ich sô lieber geste selten her gewunnen hân.>
des antwurte dancwart:< jâne mages niht gesîn,
wâ naemet ir die spîse, daz brôt und ouch den wîn,
daz sô manigem manne waere hie bereit?>
dô daz der wirt gehôrte, ez was im âne mâze leit.
dô sprach der marcgrâve:< diu rede ist âne nôt,
ze vierzehen nehten wîn unde brôt
gaebe ich iu volleclîchen mit den, die ir hie hât.
ir müezet hie belîben: des ist deheiner slahte rât.>
swie vil si dannen gerten, si muosen dâ bestân
unz an den vierden morgen. dô wart ouch dâ getân
von des wirtes milte daz verre wart geseit:
er gap den sînen gesten beidiu wâfen unde kleit.
ez mohte wern niht langer, si muosen dannen varn.
rüedegêr der kunde vil wenic iht gesparn
von der sînen milte. swes iemen gerte nemen,
daz versagt er niemen: ez muose in allen gezemen.
daz edel ingesinde brâhte für daz tor
gesatelt vil der rosse. dô warte ouch in dâ vor
vil der guoten recken, die truogen schilde enhant,
wande si rîten wolden nider in der hiunen lant.
der wirt dô sîne gâbe bôt über al,
ê daz die edeln geste koemen für den sal.
er kunde milteclîche mit grôzen êren leben.
die sîne schoenen tohter die het er gîselher gegeben.
dô gab er gunthere, dem helde lobelîch,
daz wol truoc mit êren der edel künic rîch,
swier nie gâbe enpfienge, ein wâfenlîch gewant.
dô neic der fürste hêre des milten rüedegêres hant.
dô gab er gêrnôte ein wâfen guot genuoc,
daz er sît in stürmen vil hêrlîchen truoc.
der gâbe im vil wol gunde des marcgrâven wîp.
dâ von der guote rüedegêr muose vliesen sît den lîp.
dô bôt diu marcgrâvinne hagen ir gâbe alsam
mit bete minneclîche, sît si der künic nam,
daz er âne ir stiure zuo der hôchgezît
varn niene solde: der helt gelobt ez âne strît.
< alles des ich ie gesach,> sprach dô hagene,
< sône gerte ich niht mêre nu ze habene
niwan jenes schildes, der dort hanget an der want:
den wolde ich gerne füeren mit mir in der hiunen lant.>
dô diu marcgrâvinne hagen bete vernam,
ez mante si ir leide: weinen si gezam.
dô gedâhte si vil tiure an nuodunges tôt;
den het erslagen witege: des twanc si jaemerlîchiu nôt.
si sprach zuo dem degene:< den schilt wil ich iu geben.
daz wolde got von himele, daz er noch solde leben,
der in dâ truoc enhende: der lag in sturme tôt;
den muoz ich immer weinen: des gât mir armen wîbe nôt.>
diu edel marcgrâvinne von ir sedele gie;
bî dem schiltvezzil si den schilt gevie:
dô brâhte si in hagene, si selbe mit ir hant.
diu gâbe was mit êren an den recken gewant.
ein hulft von liehtem pfelle ob sîner varwe lac.
bezzer schilt deheinen belûhte nie der tac:
von edelm gesteine, swers ze koufen hete gegert
oder in veile hête, er was wol tûsint marke wert.
den schilt hiez dô hagene von im tragen dan.
dô kom sîn bruoder dancwart hin ze hove gegân;
dem gap vil rîchiu kleider des marcgrâven kint,
diu er dâ zen hiunen truoc vil hêrlîchen sint.
allez daz der gâbe von in dâ wart genommen,
in ir deheines hende waer ir niht bekomen
wan durch des wirtes liebe, derz in sô schône erbôt.
sît wurdens im sô vîent, daz si in muosen slahen tôt.
volkêr der snelle mit sîner videlen dan
kom gezogenlîche für gotelinde stân.
er videlt süeze doene und sang ir sîniu liet:
dâ mite nam er urloup. dô er von bechelâren sciet.
ir hiez diu marcgrâvinne eine lade tragen.
von friuntlîcher gâbe muget ir nu hoeren sagen.
dar ûz si nam sehs pouge und spiens im an die hant:
< die sult ir füeren, volkêr, von mir in der hiunen lant,
und sult ouch durch mînen willen si dâ ze hove tragen,
swenne ir wider wendet, daz man mir müge sagen,
wie ir mir habt gedienet dâ zer hôchgezît.>
des si zem recken gerte, vil wol gewert er sis sît.
dô sprach der wirt zen gesten:< ir sult dest sanfter varn.
ich wil iuch selbe leiten und heizen wol bewarn,
daz man iu ûf der strâzen nem deheiniu pfant.
ich sol iuch selbe leiten in daz ezelen lant.>
der wirt wart wol bereitet mit fünfhundert man
ze rossen und ze kleidern: die fuort er mit im dan
in vroelîchem muote zuo der hôchgezît:
der deheiner nimmer mêre kom ze bechelâren sît.
mit kusse minneclîche der wirt dô dannen schiet,
alsô tet ouch gîselher, als im diu liebe riet:
mit umbeslozzen armen si trûten schoeniu wîp.
daz muose sît beweinen vil maniger juncfrouwen lîp.
vil venster wart entslozzen und wît ûf getân.
der wirt mit sînen mannen zen rossen wolde gân.
in waen, ir herzen sageten diu krefteclîchen sêr,
daz si der lieben friunde dar nâch gesaehen nimmer mêr.
nâch ir lieben friunden heten genuoge leit.
dô weinten âne mâze vil frouwen und manic meit.
doch riten si mit freuden nider über sant
ze tal bî tuonouwe unz an daz hiunische lant.
dô sprach zen burgonden der ritter unverzaget,
rüedegêr der edele:< jâ suln niht sîn verdaget
ezeln disiu maere, daz wir zen hiunen komen,
und ouch mîne frouwen: sine hânt sô liebes niht vernomen.>
ze tal durch ôstirîche vil manic bote reit:
den liuten allenthalben wart daz wol geseit,
daz die herren koemen von wormez über rîn.
dem ezelen ingesinde kunde niht lieber gesîn.
die boten für strichen mit disen maeren,
daz die nibelunge zen hiunen waeren:
< du solt si wol enpfâhen, kriemhilt, frouwe mîn:
dir koment nâch grôzen êren her die stolzen brüeder dîn.>
dô diu küniginne vernam diu maere,
ir begunde entwîchen ein teil ir swaere.
von ir vater lande kom ir vil manic man:
dâ von der künic ezele vil manigen jâmer sît gewan.
si gedâhte tougenlîche:< noch möhte is werden rât.
der mich an mînen freuden alsô gepfendet hât,
mag ich in daz gefüegen, ez sol im leide ergân
ze dirre hôchgezîte: des ich vil guoten willen hân.
ich solz alsô schaffen, daz mîn râche ergê
in dirre hôchgezîte, swiez dar nâch gestê,
an sînem argen lîbe, der mir hât benomen
vil der mînen wunne: des sol ich nu ze gelte komen.> xxvii âventiure wie die nibelunge ze ezeln bürge kômen und wie si dâ enpfangen wurden.
dô die nibelunge kômen in daz lant,
dô vrieschez von berne meister hildebrant.
er sagtez sîme herren: es was im grimme leit.
er bat in wol enpfâhen die küenen ritter gemeit.
dô hiez der starke wolfhart bringen in diu marc.
dô reit mit dietrîche vil manic recke starc,
dâ si se enpfâhen wolden zuo zin an daz velt.
dâ hetens ûf gebunden vil manic hêrlîch gezelt.
dô si von tronege hagene verrest komen sach,
zuo sînen herren der helt vil balde sprach:
< nu sult ir snellen degene von dem sedele stân,
und gêt in hin begegene, die iuch nie wellent enpfân.
dort kumt her ein gesinde, daz ist mir wol bekant:
ez sint vil snelle degene von amelunge lant;
die füeret der von berne. si sint vil hôchgemuot.
ir sultz in wol erbieten, daz rât ich,> sprach der degen guot.
dô stuonden von den rossen( daz was vil michel reht)
nider mit dietrîche manic ritter unde kneht.
si giengen zuo den gesten, dâ man die helede vant.
si gruozten minneclîche die von buregonden lant.
dô si der herre dietrîch zuo zin komen sach,
beide liebe unde leide im dar an geschach.
er weste wol diu maere: ir reise was im leit.
er wânde, ez weste rüedegêr, daz erz het in geseit.
< sît willekomen, her gunther, gêrnôt und gîselher,
hagen unde dancwart; sam sî ouch volkêr
und allez iuwer gedigene. den sîvrides tôt
weinet mîn frou kriemhilt noch dicke in angestlîcher nôt.>
< si mac vil geweinen,> sprach dô hagene,
< er lît vor manigem jâre ze tôde erslagene.
den künic von den hiunen, den si genomen hât,
den sol si nu minnen: sîvrit sô gâhes niht erstât.>
< tôt des küenen recken lâzen wir nu stên.
sol leben mîn frou kriemhilt, noch mac schade ergên,>
sô redete von berne der herre dieterîch:
< trôst der nibelunge, dâ vor behüete du dich.>
< wie sol ich mich behüeten?> sprach der künic hêr.
< ezel uns boten sande( wes sol ich vrâgen mêr?),
daz wir zuo zim koemen her in sîniu lant.
ouch hât uns unser swester aller triuwen gemant.>
< sô wil ich iuch wol râten,> sprach dô hagene.
< nu bitet iu die maere baz ze sagene
den herren dietrîchen und sîne helde guot,
daz si iuch lâzen wizzen der frouwen kriemhilde muot.>
dô giengen sundersprâchen die drî künige rîch,
gunther unde gêrnôt und ouch her dietrîch.
< nu sage uns, von berne vil edel ritter guot,
wie dir sî gewizzen der frouwen kriemhilde muot.>
dô sprach der vogt von berne:< waz sol ich iu mêre sagen?
wan alle morgen früeje weinen unde klagen
hoere ich vil jaemerlîche daz ezelen wîp
dem rîchen got von himele des starken sîvrides lîp.>
< ez ist et unerwendet,> sprach dô der spileman,
volkêr der küene,< daz wir vernomen hân.
wir suln ze hove rîten und suln daz besehen,
waz uns snellen degenen müge zen hiunen geschehen.>
die küenin burgonden hin ze hove riten:
si kômen herrenlîche nâch ir landes siten.
dô wundert dâ zen hiunin vil manigen küenen man
umbe hagenen von tronege, wie der waere getân.
durch daz man saget maere( des was im genuoc),
daz er von niderlanden sîvriden sluoc,
sterkist aller recken, den kriemhilde man:
des wart michel vrâgen ze hove nâch hagenen getân.
der helt was wol gewahsen, daz ist al wâr:
grôz was er zen brüsten, gemischet was sîn hâr
mit einer grîsen varwe. diu bein im wâren lanc,
und eislîch sîn gesihene. er het hêrlîchen ganc.
dô hiez man herbergen vil manigen küenen man.
daz gesinde von dem rîne wart gesundert dan.
daz riet diu küniginne, diu in argen willen truoc.
dâ von man sît die knehte an der herberge sluoc.
dancwart, hagenen bruoder, der was marschalch.
der künic im sîn gesinde vil vlîzeclîch bevalch,
daz er ir volleclîche mit spîse solde pflegen.
daz tet dô willeclîche mit triuwen der vil küene degen.
kriemhilt diu küniginne mit ir gesinde gie
dâ si die nibelunge in valschem muote enpfie:
si kuste gîselhêren und nam in bî der hant.
dô daz gesach hagene, den helm er vaster gebant.
< nâch sus getânem gruoze,> sprach do hagene,
< mugen sich bedenken wol snelle degene:
man grüezet sunderlingen die fürst und ir man.
wir hân niht guoter reise zuo dirre hôchgezît getân.>
< nu sît,> sprach si,< willekomen, swer iuch gerne siht:
durch iuwer selbes friuntschaft engrüez ich iuch niht.
nu sagt, waz ir mir bringet von wormez über rîn,
darumbe ir mir sô grôze soldet willekomen sîn.>
< het ich gewist diu maere,> sprach dô hagene,
< daz iu gâbe bringen solden degene,
ich waere wol sô rîche, het ich mihs baz verdâht,
daz ich iu mîne gâbe her zen hiunen hete brâht.>
< nu sult ir mich der maere mêre wizzen lân:
hort der nibelunge, war habt ir den getân?
der was idoch mîn eigen, daz ist iu wol bekant:
den solt ir mir gefüeret hân her in ezelen lant.>
< entriuwen, mîn frou kriemhilt, des ist vil manic tac,
deich hort der nibelunge niene gepflac:
den hiezen mîne herren senken in den rîn.
dâ muoz er waetlîche unz an daz jungeste sîn.>
dô sprach diu küniginne:< ich hâns ouch ê gedâht.
mir ist sîn harte kleine noch her ze lande brâht,
swier mîn eigen waere und ich sîn wîlen pflac.
nâch im und sîme herren hân ich vil manigen leiden tac.>
< daz ist verlorn arebeit,> sprach aber hagene.
< wie möhte ich iu iht bringen? ich hân vil ze tragene
an halsperge und an schilte, an mîme helme lieht,
diz swert an mîner hende: des enbringe ich iu nieht.>
< jâne rede ihz niht darumbe, deich mêre goldes welle gern.
ich hâns sô vil ze gebene, deich iuwer gâbe mac enbern.
ein mort und zwêne roube, die mir sint genomen,
des möhte ich vil arme noch ze liebem gelte komen.>
diu frouwe hiez dô künden den recken überal,
daz niemen tragen solde dehein wâfen in den sal:
< ir helde, ir sult mirs ûf geben, ich sol si behalten lân.>
< entriuwen,> sprach dô hagene,< daz wirdet nimmer getân.
jâne ger ich niht der êren, fürsten wine milt,
daz ir zen herbergen trüeget mînen schilt
und ander mîn gewaefen: ir sît ein künigîn.
daz enlêrte mich mîn vater niht: ich wil selbe kameraere sîn.>
< owê mir der leide,> sprach dô kriemhilt.
< warumbe wil mîn bruoder und hagen sînen schilt
von in niht tragen lâzen? si sint gewarnôt.
und wesse ich, wer iz taete, ich riet im immer sînen tôt.>
des antwurt in zorne der herre dietrîch:
< ich binz der hât gewarnet die edeln fürsten rîch
und hagenen den starken, den buregonden man.
nu zuo, vâlendinne! du solt mihs niht geniezen lân.>
des schamte sich vil sêre daz ezelen wîp:
si vorhte bitterlîche den dietrîches lîp.
dô gie si von in dannen, daz si niht mêre ensprach,
wan daz si swinde blicke an ir vîande sach.
bî ir henden sich dô viengen zwêne degene:
daz eine was her dietrîch, daz ander hagene.
dô sprach gezogenlîche der recke vil gemeit:
< daz iuwer komen zen hiunen daz ist mir groezlîchen leit.>
dô stuonden bî ein ander die recken lobelîch,
hagene von tronege und ouch her dietrîch,
in grôzen zühten manigen, die ritter wolgetân.
daz sach der künec ezele: darumbe er vrâgen dô began.
< diu maere ich wiste gerne,> sprach der künic rîch,
< wer jener recke waere, den dort her dietrîch
sô friuntlîch enpfaehet: er treit vil hôhen muot.
swer sîn vater waere, er mac wol sîn ein helt guot.>
des antwurtem künige ein kriemhilde man:
< er ist geborn von tronege, sîn vater hiez adrîân.
swie blîder hie gebâre, er ist ein grimmer man.
ich lâze iuch daz wol schouwen, daz ich gelogen niene hân.>
< wie sol ich daz erkennen, daz er sô grimmec ist>
noch dann er niht enwiste vil manigen argen list,
den diu küniginne an ir friunden begie,
daz si ir mit dem lebene niht dannen komen lie.
< wol erkande ich adrîânen: der was mîn man.
lob und michel êre er hie bî mir gewan.
ich machet in ze ritter und gab im mîn golt.
helche diu getriuwe was im inneclîchen holt.
dâ von ich wol erkande allez hagenen sint.
ez wurden mîne gîsel zwei waetlîchiu kint,
er und von spâne walther: die wuohsen he ze man.
hagenen sande ich widere: walther mit hiltegunde entran.>
er gedâhte langer maere, diu wâren ê geschehen.
sînen friunt von tronege, den het er reht ersehen,
der im in sîner jugende vil starken dienest bôt.
sît frumter im in alter vil manigen friunt tôt. xxix âventiure wie hagene unde volkêr vor kriemhilde sal sâzen.
dô schieden sich die zwêne recken lobelîch,
hagen von tronege und ouch her dietrîch.
dô blicht über ahsel der guntheres man
nâch einem hergesellen, den er vil schiere dô gewan.
er sach den videlaere bî gîselhere stên,
volkêrn den vil küenen; den bat er mit im gên,
wander vil wol erkande den sînen grimmen muot.
er was an allen tugenden ein ritter küen unde guot.
noch liezen si die herren ûfem hove stên.
niwan si einen zwêne di sach man dannen gên
über den hof vil verre für ein palas wît.
die ûzerwelten beide vorhten niemannes nît.
si gesâzen vor dem hûse gegen eime sal,
der was kriemhilde, ûf eine banc zetal.
dô lûhte in vor ir lîbe ir hêrlîch gewant.
genuoge, die si sâhen, si heten gerne bekant.
alsam tier diu wilden wurden gekapfet an
die übermüeten helde von manigem hiunen man.
dô ersach si durch ein venster daz ezelen wîp:
des wart dô vil trüebe der frouwen kriemhilde lîp.
ez mante si ir leide: weinen si began.
des hete michel wunder die ezelen man,
waz ir sô snelle ertrüebet het ir hôhen muot.
si sprach:< daz hât hagene, ir helde küene unde guot.>
si sprâchen:< frouwe hêre, wie ist daz geschehen?
wir haben iuch niulîche sô frô gemuot gesehen.
niemen ist sô küene, swerz iu hât getân,
heizet irz uns rechen, ez sol im an sîn leben gân.>
< daz wolde ich immer dienen, swer reche mîniu leit:
allez daz er wolde, des waer ich im bereit.
ich biut mich iu ze füezen,> sprach des küniges wîp:
< rechet mich an hagene, daz er verliese den lîp.>
dô garten sich zehanden wol sehzec küener man
durch der frouwen liebe: si wolden hin gân
und wolden slahen hagenen, den vil küenen man,
und ouch den videlaere. daz wart mit râte getân.
dô diu küniginne ir schar sô kleine sach,
in eime grimmen muote si zen helden sprach:
< des ir dâ habt gedingen, des sult ir abe gân.
jâne durfet ir sô ringe nimmer hagenen bestân.
swie starc und swie küene der von tronege sî,
noch ist verre küener, der im dâ sitzet bî,
volkêr der videlaere: der ist ein übel man.
jâne sult ir degene niht sô lîhte bestân.>
dô si daz gehôrten, do garte sich ir mêr,
driu hundert sneller recken. diu küneginne hêr
was des vil genoete, daz si geraeche ir leit.
dâ von wart sît den degenen vil michel arebeit bereit.
dô si nu wol gewâfent ir gesinde sach,
zuo den snellen degenen diu küniginne sprach:
< nu bîtet eine wîle, ir sult noch stille stân:
jâ wil ich under krône mit iu zuo mînen vînden gân.
und hoeret itewîze, waz mir hât getân
hagen von tronege, der guntheres man.
ich weiz in wol sô küenen, daz er mir lougent niht.
sô ist ouch mir unmaere, swaz im darumbe geschiht.>
dô sach der videlaere, ein vil küene man,
die edeln küniginne ab einer stiegen gân
nider ûz eime hûse. als er daz gesach,
der vil wîse recke zuo sîme hergesellen sprach:
< nu schouwet, friunt hagene, wâ si her gât,
diu uns in untriuwen inz lant geladet hât.
ich gesach mit küniginne nie sô manigen man,
die swert enhende trüegen, alsô strîteclîchen gân.
wizzet ir, friunt hagene, daz si iu sîn gehaz,
sô rat ich iu mit triuwen, ir hüetet deste baz
des lîbes und der êren; jâ dunket ez mich guot.
als ich mich versinne, si sint vil übele gemuot.
und sint ouch sumelîche zen brüsten alsô wît,
swer sîn selbes hüete, der tuon daz enzît:
ich waen, si under sîden die vesten prünne tragen.
waz si dâ mite meinen, daz kan ich niemen gesagen.>
dô sprach in zornes muote der vil küene man:
< ich weiz wol, daz iz allez ist ûf mich getân,
daz si diu liehten wâfen tragent an der hant.
vor den möhte ich gerîten noch in der burgonden lant.
nu saget mir, friunt volkêr, welt ir mir gestân,
ob mit mir strîten wellent die kriemhilde man?
daz lâzet ir mich hoeren, als lieb als ich iu sî:
ich won iu immer mêre mit triuwen dienstlîchen bî.>
< ich hilf iu sicherlîchen,> sprach dô der spileman.
< ob ich uns hie begegene saehe enkünic gân
mit allen sînen recken, die wîle ich leben muoz,
sô entwîche ich iu durch vorhte ûz helfe nimmer einen fuoz.>
< nu lône iu got von himele, vil edel volkêr.
ob si mit mir strîten, wes bedorft ich danne mêr?
sît ir mir helfen wellet, als ich vernomen hân,
sô suln dise degene vil gewärlîchen gân.>
< nu stên wir von dem sedele,> sprach dô der spileman:
< si ist ein küniginne, und lân si für gân,
bieten ir die êre: si ist ein edel wîp.
dâ mit ist ouch getiuret an zühten unser beider lîp.>
< nein durch mîne liebe,> sprach aber hagene:
< sô wolden lîhte waenen dise degenen,
daz ihz durch vorhte taete, und solde ich hin gân.
ine wil durch ir deheinen nimmer von dem sedel stân.
jâ zimt ez uns beiden zwâre lâzen baz.
zwiu solde ich den êren, der mir ist gehaz?
daz entuon ich nimmer, die wîl ich hân den lîp.
jâne ruoche ich, waz mich hazzet des künic ezelen wîp.>
hagene der starke der leit über bein
ein vil liehtez wâfen, ûz des knopfe erschein
ein vil liehter jaspes, grüener danne ein gras.
wol erkandez kriemhilt, daz ez ê sîvrides was.
dô si daz swert erkande, des gie si michel nôt.
sîn gehilze daz was guldîn, diu scheide ein porte rôt.
ez mante si ir leide: weinen si began.
ich waen, iz hete hagene ir ze reizen getân.
volkêr der vil küene zôch nâher ûf der banc
einen videlbogen starken, michel unde lanc,
gelîch eime scarpfen swerte, vil lieht unde breit.
dô sâzen unervorhten die zwêne degene gemeit.
nu dûhten sich sô hêre die zwêne küene man,
daz si niht enwolden von dem sedele stân
durch deheine vorhte. des gie in an den fuoz
diu edel küniginne und bôt in vîntlîchen gruoz.
si sprach:< nu sagt mir, hagene, wer hât nâch iu gesant,
daz ir getorstet rîten her in ditze lant
zuo alsô starken leiden und ich von iu hân?
het ir rehte sinne, sô het irz pillîche lân.>
< nâch mir ensande niemen,> sprach dô hagene.
< man ladete her ze lande drîe degene:
die heizent mîne herren, sô bin ich ir man.
deheiner hovereise bin ich vil selten in bestân.>
si sprach:< nu saget mir mêre, warumbe tât ir daz,
daz ir daz habt verdienet, daz ich iu bin gehaz?
ir sluoget sîvride, den mînen lieben man:
des ich unz an mîn ende immer gnuoc ze weinen hân.>
< waz sol der rede mêre?> sprach er,< ir ist genuoc.
ich binz et aber hagene, der sîvriden sluoc,
einen helt ze sînen handen. wie sêre er des engalt,
daz diu frouwe kriemhilt die schoenen prünhilde schalt!
ez ist et âne lougen, küniginne rîch,
ich hân is alles schulde, des schaden schedelîch.
nu rechez swer der welle, ez sî wîp oder man.
ichn wolde danne liegen, ich hân iu leides vil getân.>
si sprach:< nu hoert, ir recken, wâ er mir lougent niht
aller mîner leide. swaz im dâ von geschiht,
daz sol mir sîn unmaere, ir ezelen man.>
die übermüeten degene sâhen vaste ein ander an.
swer den strît dâ hüebe, sô waere dâ geschehen,
daz man den zwein gesellen der êren müese jehen,
wan siz in stürmen hêten vil dicke wol getân.
des sich jene vermâzen, durch vorhte muosen si daz lân.
dô sprach ein der recken:< wes seht ir mich an?
daz ich ê dâ lobte, des wil ich abe gân,
durch niemannes gâbe verliesen mînen lîp.
jâ wil uns verleiten des künic ezelen wîp.>
dô sprach aber ein ander:< des selben hân ich muot.
der mir gaebe türne von rôtem golde guot,
disen videlaere wolde ich niht bestân,
durch sîne swinde blicke, die ich an im gesehen hân.
ouch erkenne ich hagenen von sînen jungen tagen:
des mac man von dem recken lîhte mir gesagen
in zwein und zweinzec stürmen hân ich in gesehen,
dâ vil maniger frouwen ist herzenleide geschehen.
er und der von spâne die trâten manigen stîc,
dô si hie bî ezelen vâhten manigen wîc
zen êren dem künige: des ist von im vil geschehen.
darumbe muoz man hagene der êren wol von schulden jehen.
dannoch was der recke sîner jâr ein kint.
daz dô die tumben wâren, wie grîse die nu sint!
nu ist er komen ze witzen und ist ein grimmec man.
ouch treit er palmungen, dâ vor enkunde niht bestân.>
dâ mite was gescheiden, daz dâ niemen streit.
dô wart der küniginne vil herzenliche leit.
die helde kêrten dannen: jâ vorhten si den tôt
von dem videlaere: des gie in waerlîche nôt.
dô sprach der küene volkêr:< wir hân daz wol ersehen,
daz wir hie vîende vinden, als wir ê hôrten jehen.
wir suln zuo den künigen hin ze hove gân:
sône tar unser herren mit strîte niemen bestân.
wie dicke man durch vorhte manigiu dinc verlât,
swâ sô friunt friunde friuntlîch gestât,
und hât er guote sinne, daz erz wîslîche tuot.
schade vil maniges mannes wirt von sinnen wol behuot.>
< nu wil ich iu volgen,> sprach dô hagene.
si giengen dâ si funden vil der degene
in grôzem antpfange noch an dem hove stân.
volkêr der vil küene lûte rüefen began.
er sprach zuo sînen herren:< wie lange welt ir stên,
daz ir iuch lâzet dringen? ir sult ze hove gên
und hoeret an dem künige, wi der sî gemuot.>
dô sach man sich gesellen die helde küen unde guot.
der fürste von berne der nam an die hant
gunthern den rîchen von burgonden lant,
irnvrit gêrnôten, einen küenen man;
dô sach man gîselheren ze hove mit sînem sweher gân.
swie iemen sich gesellete und ouch ze hove gie,
volkêr unde hagene geschieden sich nie,
niwan in eime sturme, an ir endes zît.
daz muosen beweinen vil schoene juncfrouwen sît.
dô sach man mit den künigen hin ze hove gân
ir edeln ingesindes tûsent küener man;
dar über sehzec recken mit in wâren komen,
die het in sîme lande der küene hagene genomen.
hâwart und ouch îrinc, zwêne ûz erwelte man,
die sach man friuntlîche bî den künigen gân.
dancwart unde wolfhart die heten sich bewegen:
man sach si grôzer tugende in ir übermuote pflegen.
dô der vogt von rîne in den palas gie,
ezele der rîche daz niht langer lie,
er spranc von sîme sedele, als er si komen sach.
ein gruoz sô rehte schoene von künige nie mêr geschach.
< sît willekomen, her gunther, und ouch her gêrnôt,
und iuwer bruoder gîselher, dem ich mîn dienst enbôt
mit triuwen vlîzeclîche ze wormez über rîn,
und allez daz gedigene sol mir willekomen sîn.
nu sît uns grôze willekomen, ir zwêne degene,
volker der küene und ouch her hagene,
mir und mîner frouwen her in ditze lant.
si hât in grôzen triuwen vil dicke mich umbe iuch gemant.>
dô sprach der starke hagene:< daz haben wir wol vernomen.
waer ich durch mîne herren zen hiunen niht bekomen,
sô waer ich iu zen êren geriten in daz lant.>
dô nam der wirt vil edele die lieben geste zehant
und brâhte si zem sedele, dâ er selbe saz.
dô schancte man den gesten, mit vlîze tet man daz,
in wîten goldes schâlen môraz unde wîn,
und bat die ellenden grôze willekomen sîn.
dô sprach der künic der hiunin:< des wil ich iu verjehen,
mir enkunde in disen zîten lieber niht geschehen
denne ouch an iu recken, daz ir uns her sît komen.
des ist mîner frouwen michel trûren benomen.
mich nimt des michel wunder, waz ich iu habe getân,
sô manigen gast vil edelen den ich gewunnen hân,
daz ir nie komen ruochet her in mîniu lant.
daz ich iuch nu gesehen hân, daz ist zen vreuden mir gewant.>
des antwurte rüedegêr, ein ritter hôch gemuot:
< ir muget si sehen gerne: ir triuwe diu ist guot,
der mîner frouwen mâge sô schône kunnen pflegen.
si bringent iu ze hûse vil manigen waetlîchen degen.>
an sunewenden âbent, als wir hân vernomen,
wâren si ze ezelen bürge dem künige ze hûse komen.
ein wirt nie sîne geste sô minneclîch enpfie.
dar nâch er zuo den tischen mit in vil vroelîche gie.
ein künic bî sînen gesten schoener nie gesaz.
man gab in volleclîche trinken unde maz:
und allez daz si wolden, des was man in bereit.
man hete von den degenen vil michel wunder geseit.
ezele der rîche het an bou geleit
sînen vlîz kostenlîche mit grôzer arebeit:
palas unde türne, kemenâten âne zal,
in einer wîten bürge, und einen hêrlîchen sal.
den het er heizen bouwen lanc, hôch und wît,
durch daz sô vil der recken in suohte zaller zît:
ân ander sîn gesinde zwelf rîche künige hêr
und vil der werden degene het er zallen zîten mêr,
denne ir künic ie gewunne, als ich vernomen hân.
er lebt in hôher wunne. von mâgen unde man
schallen unde dringen het der fürste guot,
von manigem snellem degene: des stuont im hôhe der muot. xxx âventiure wie die künige mit ir recken slâfen giengen und wie in dô geschach.
der tac der het nu ende und nâhet in diu naht,
den wegemüeden degenen: ir sorgens ane vaht.
die herren solden ruowen und an ir bette gân;
daz bereite hagene: ez wart in schiere kunt getân.
gunther sprach zem wirte:< got lâze iuch mit freuden leben.
wir wellen varn slâfen: ir sult uns urloup geben.
als ir uns gebietet, wir komen morgen fruo.>
er schiet von sînen gesten vil harte minneclîchen duo.
dringen allenthalben die geste man dô sach.
volkêr der küene zuo den hiunen sprach:
< wie geturret ir den recken ûf die füeze gân?
und welt irs niht iuch mâzen, sô wirt iu leide getân.
sô slach ich eteslîchen sô swaeren gîgenslac,
hât er getriuwen iemen, daz erz beweinen mac.
wan wîchet ir uns recken? jâ dunket ez mich guot.
ez heizent alle degene und sint gelîche niht gemuot.>
dô der videlaere sô zorneclîche sprach,
hagene der küene über ahsel sach.
er sprach:< iu raetet rehte der küene spileman.
ir kriemhilde degene, ir sult zen herbergen gân.
des ir dâ habet willen, ich waen, ez iemen tuo.
welt ir sîn beginnen, sô komt uns morgen fruo
und lât uns wegemüeden hînte haben gemach:
jâ waen ez von heleden mit solchem willen ie geschach.>
dô brâhte man die geste in einen wîten sal,
dar inne si sît nâmen den toetlîchen val.
dâ funden si gerihtet vil manigiu bette breit.
in riet diu küneginne diu aller groezisten leit.
vil manigen kulter spaehe von arraz man dâ sach
von vil liehten pfellen, und manic bettedach
von arâbischen sîden, sô si beste kunden sîn.
ouch lag in ûf den enden von golde hêrlîcher schîn.
diu deckelachen härmin vil menegiu man dâ sach,
und ouch von swarzem zobele, dar under si ir gemach
des nahtes solden schaffen unz an den liehten tac.
ein künec mit sînen friunden nie sô hêrlîch gelac.
< owê der nahtselde,> sprach gîselher daz kint,
< und owê mîner friunde, die mit uns komen sint.
swie et ez mîn swester mir güetlîch erbôt,
ich fürhte, daz wir müezen von ir schulden ligen tôt.>
< nu lâzet iuwer sorgen,> sprach hagene der degen.
< ich wil der schiltwache noch hînte selbe pflegen.
ich behüete iuch wol mit triuwen, unz uns kumt der tac,
daz wizzet, snelle degene: sô genese swer der mac.>
dô nigen si im alle und sagten im des danc.
so giengen zuo den betten. diu wîle was niht lanc,
daz sich engestet hêten die ellenden man.
hagene der starke sich dô wâfen began.
dô sprach der videlaere, volkêr der degen:
< versmâhtez iu niht, hagene, sô wolde ich mit iu pflegen
der schiltwache hînte unze morgen fruo.>
der helt vil minneclîche dancte volkêre duo.
< nu lône iu got von himele, vil edel volkêr.
zallen mînen sorgen sône gert ich niemens mêr
niwan iuch aleine, swâ ich hete nôt.
ich sol ez wol verdienen, mich enwendes der tôt.>
dô garten si sich beide in liehtez ir gewant.
dô nam ir ietwedere den schilt an sîne hant.
und giengen ûz dem hûse für die tür dô stân.
dô huoten si der degene: daz was mit triuwen getân.
volkêr der vil snelle zuo des sales want
sînen schilt den guoten leinte von der hant.
dô gie er hin widere, die videln er genam:
dô dienter sînen friunden, als ez dem degene gezam.
under die tür des hûses saz er ûf den stein:
küener videlaere diu sunne nie beschein.
dô im der seiten doenen sô suozlîch erklanc,
die stolzen ellenden sagten im des grôzen danc.
dô klungen sîne seiten, daz al daz hûs erdôz.
sîn ellen zuo der fuoge, diu beide wâren grôz.
senfter unde süezer videln er began:
dô enswebter an dem bette vil manigen sorgenden man.
dô si wol entslâfen wâren unde er daz ervant,
dô nam der degen widere den schilt an sîne hant.
dô nam er ûz dem hûse für die türe stân
und huote sîner friunde vor den kriemhilde man.
nâch dem êrsten slâfe, ich waen, ez ê geschach,
volkêr der vil küene einen helm schînen sach
verre ûz einer vinster: die kriemhilde man
wolden an den gesten schaden gerne hân getân.
ê kriemhilt dise recken hete dan gesant,
si sprach:< ob irs alsô vindet, durch got sô sît gemant,
daz ir dâ slahet niemen wan den einen man,
den ungetriuwen hagenen: die andern sult ir leben lân.>
dô sprach der videlaere:< nu seht, her hagene,
jâne zimt mir diz maere niht ze dagene:
jâ sich ich mit gewaefen dort her liute gân.
als ich mich versinne, ich waen, si wellent uns bestân.>
< nu swîget,> sprach dô hagene,< lats uns her nâher baz.
ê si unser werden innen, sô wirt hie helmevaz
mit swerten verrucket von der mînen hant.
si werdent hînt ir frouwen hin wider übele gesant.>
ein der hiunen recken vil schiere daz gesach,
daz diu türe was behüetet. wie balde er dô sprach:
< des wir dâ heten willen, jâne mag es niht ergân:
ich sihe den videlaere an der schiltwache stân.
der treit ûf sîme houbte einen helm glanz,
lûter unde herte, veste unde ganz.
ouch lohent sîne ringe sam daz fiur tuot.
bî im stêt ouch hagene: des sint die geste wol behuot.>
zehant si widerkêrten. dô volkêr daz ersach,
zuo sîme hergesellen er zorneclîchen sprach:
< lât mich zuo den recken von dem hûse gân:
ich wil vrâgen der maere der froun kriemhilde man.>
< nein, durch mîne liebe,> sprach hagene der degen.
< welt ir deheines strîtes mit den helden pflegen,
sô bestênt si iuch mit swerten und bringent iuch in nôt:
sô müese ich iu helfen, waerz aller mîner mâge tôt.
sô wir danne beide koemen in den strît,
zwêne oder viere in einer kurzen zît
die sprungen zuo dem hûse und taeten uns diu leit
an den slâfenden, diu nimmer würden verkleit.>
dô sprach aber volkêr:< sô lât doch daz geschehen,
daz wir si innen bringen, daz ich si habe gesehen,
daz si niht haben lougen die kriemhilde man.
daz si vil mortlîche gerne hêten getân.>
dô sprach der videlaere den hiunen vaste nâch:
< wie gêt ir sus gewâfent? war ist iu sô gâch?
welt ir schâchen rîten, ir kriemhilde man?
dar sult ir mich ze helfe und mînen hergesellen hân.>
des antwurte im niemen: zornic was sîn muot.
< pfî, ir zagen boese,> sprach der degen guot,
< wolt ir slâfende uns ermordet hân?
daz ist sô guoten degenen her vil selten noch gân.>
dô wart der küniginne rehte daz geseit,
daz ir boten niht enwurben; von schulden was ir leit.
dô fuogte siz sît anders: vil grimmec was ir muot.
des muosen sît engelten degene küene unde guot. xxxi âventiure wie die herren ze kirchen giengen.
< mir kuolint sô die ringe,> sô sprach volkêr.
< jâ waen diu naht uns welle nu niht wern mêr.
ich kiusez von dem lufte, ez ist vil schiere tac.>
dô wachten si der manigen, der noch slâfende lac.
dô erschein der liehte morgen den gesten in den sal.
hagen begunde vrâgen die recken überal,
ob si zem münster wolden zuo der messe gân:
nâch siten kristenlîchen man vil liuten began.
si sungen ungelîche, daz dâ vil wol schein,
kristen unde heiden, die zugen niht inein.
dô wolden zuo der kirchen die guntheres man.
si wâren von den betten al gelîche nu gestân.
dô naeten sich die recken in alsô guot gewant,
daz nie helde mêre in deheines küniges lant
bezzer kleider brâhten. daz was hagene leit.
er sprach:< jâ sult ir degene hie tragen anderiu kleit.
nu sint iu doch genuogen diu maere wol bekant.
nu traget für die rôsen diu wâfen an der hant,
für schapel wol gesteinet die liehten helme guot,
sît wir sô wol erkennen der argen kriemhilde muot.
wir müezen hiute strîten, daz wil ich iu sagen:.
ir sult für sîden hemde die liehten prünne tragen,
und für die tiefen mäntil die vesten schilde wît,
ob iemen mit iu zurne, daz ir vil werlîche sît.
mîne vil lieben herren, dar zuo mâge unde man,
ir sult vil willeclîche zuo der kirchen gân,
und klaget got dem rîchen sorge und iuwer nôt,
und wizzet sicherlîchen, daz uns nâhet der tôt.
irn sult ouch niht vergezzen swaz ir habt getân,
und sult vil vlêgelîche dâ gegen gote stân.
ir sult sîn gewarnet, recken alsô hêr,
ez enwelle got von himele, ir vernemt messe nimmer mêr.>
sus giengen zuo dem münster die fürsten und ir man
ûf den vrônen kirchof. dô hiez si stille stân
hagene der küene, daz si sich schieden niht.
er sprach:< jâne weiz noch niemen, waz von den hiunen uns geschiht.
leget, mîne friunde, die schilde für den fuoz,
und geltet, ob iu iemen biete swachen gruoz,
mit tiefen verchwunden: daz ist hagenen rât,
daz ir sô werdet funden, daz ez iu lobelîchen stât.>
volkêr unde hagene, die zwêne giengen dan
stên für daz münster. daz wart durch daz getân,
daz si daz wolden wizzen, daz des küniges wîp
mit in dâ müese dringen: jâ was vil grimmec ir lîp.
dô kom der wirt des landes und ouch sîn schoene wîp.
mit vil rîchem gewande gezieret was ir lîp;
der recken genuoge, die man sach mit ir varn.
dô kôs man hôhe stouben von der künginne scharn.
dô der künic ezele alsus gewâfent sach
die recken von dem rîne, wie balde er dô sprach:
< wie sihe ich friunde mîne under helmen gân?
mirst leit ûf mîne triuwe, und hât in niemen iht getân.
ich sol in gerne büezen, swie si dunket guot,
hât iemen in beswaeret daz herze und ouch den muot,
des bringe ich si wol innen, daz ez mir ist vil leit.
swie si mir gebietent, des bin ich alles in bereit.>
dô sprach von tronege hagene:< uns hât niemen niht getân.
ez ist site mîner herren, daz si gewâfent gân
zallen hôchgezîten ze vollen drîen tagen.
het uns iemen iht getân, wir soldenz iu billîche sagen.>
wol hôrt diu küniginne, waz hagene sprach.
wie rehte vîntlîche si im under dougen sach!
sine wolde doch niht melden die site von ir lant,
swie lange si sie dâ heime mit freuden hête bekant.
swie grimme und ouch swie starke si in vîent waere,
het iemen gesaget ezelen diu rehten maere,
et het iz understanden, daz niht dâ waere geschehen.
si liezenz durch ir übermuot, daz sis im wolden niht verjehen.
dô gie diu küniginne mit grôzer menege dan.
dône wolden dise zwêne idoch niht hôher stân.
drîer trite breiter: daz was den hiunen leit.
jâ muose si sich dringen mit den degenen gemeit.
die ezeln kameraere dûhte daz niht guot:
jâ heten si den recken erzürnet dô den muot,
wan daz sine torsten vor dem künige hêr.
dâ was vil michel dringen und doch niht anderes mêr.
dô man dâ gote gediente und daz si wolden dan,
dô kômen dâ zen rossen vil manic hiunen man.
ouch was bî kriemhilde vil manic schoeniu meit:
wol siben tûsent degene bî der küneginne reit.
in des sales venster kriemhilt gesaz
mit maniger schoenen frouwen mit freuden âne haz.
ezele der rîche gesaz ouch zuo zir nider,
und sâhen kurzewîle von den guoten recken sider.
nu was ouch in der marschalc mit den rossen komen,
dancwart der snelle. er het zuo zim genomen
sîns herren ingesinde von buregonden lant.
diu ros man wol gesatelet den ellenden recken vant.
dô si zen rossen kômen, die künige und ir man,
volkêr der küene râten dô began,
si solden buhurdieren nâch ir landes siten.
des wart von den degenen sît vil hêrlîch geriten.
ûf den hof vil wîten kom dô manic man.
ezele unde kriemhilt ez sâhen allez an.
der buhurt unde schallen, diu beidiu wurden grôz
von kristen und von heiden. wie lützil iemen dâ verdrôz!
ûf den buhurt kômen al zehant geriten
die dietrîches recken in hôchverteclîchen siten.
si wolden kurzewîle mit den gesten hân.
dô enwolde ers in niht gunnen: ir herre hiez siz balde lân.
mit guntheres mannen daz spil er in verbôt.
er vorhte sîner degene: des gie im grôziu nôt.
dô kômen von bechelâren die rüedegêres man;
darumbe dô der edele starke zürnen began.
er kom zuo zin vil balde gedrungen durch die schar
und sagete sînen degenen, si waeren des gewar,
daz in unmuote waeren die guntheres man:
ob si den buhurt liezen, daz ware im liebe getân.
dô sich die von in schieden, als uns ist geseit,
dô kômen dâ von düringen helde vil gemeit,
und die von tenemarken wol tûsent küener man.
von stichen sach man vliegen vil der trunzûne dan.
hâwart unt ouch irnfrit geselleclîche riten.
des wâren die von rîne in hôchverticlîchen siten:
si buten manige tjoste den von düringen lant.
des wart von stichen dürkel vil manic hêrlîcher rant.
dô kom ouch zuo dem schalle der herre bloedelîn
mit tûsent sîner recken: die tâten dâ wol schîn,
wie si rîten kunden. sich huop grôz ungemach.
kriemhilt ez vil gerne durch leit der buregonde sach.
si gedâht in ir muote, als ez was nâch geschehen:
< geschaehe iemen von in leide, sô möhte ich mich versehen,
daz ez erhaben wurde: an den vîenden mîn
wurde ich wol errochen, des wolde ich gar ân angest sîn.>
schrûtân unde gibeche ûf den buhurt riten,
hornboge und râmunc, nach hiunischen siten.
si hielten gein den helden ûz burgonden lant.
die schefte draeten hôhe mit kreften für des sales want.
swes dâ iemen pflaege, sô was ez niwan schal.
man hôrte von schilde stoezen palas unde sal
harte lût erdiezen von guntheres man.
den lop daz sîn gesinde mit grôzen êren dâ gewan.
dô was ir kurzewîle sô lanc und ouch sô grôz,
daz durch die kovertiure der blanke sweiz dô vlôz
von den vil guoten marken, diu die helde riten.
si suohtenz an den hiunen in vil hôchvertlîchen siten.
dô sprach der videlaere, volkêr der küene man:
< ich waen, uns dise recken turren niht bestân
ich hôrt ie sagen maere, daz si uns trüegen haz.
nune kundez sich zer werlde zwâre nimmer füegen baz.>
< zen herbergen füeren,> sprach der künec hêr,
< sol man nu di moere unde rîten danne mêr
gegen âbende, sô des wirdet zît.
waz, ob diu küniginne lop den unkunden gît?>
dô sâhens einen rîten sô waigerlîchen hie,
daz ez al der hiunen tet deheiner nie.
jâ mohter in den venstern wol haben herzen trût:
er was sô wol gekleidet, sam eins vil werden ritters brût.
dô sprach aber volkêr:< wie möhte ich daz verlân?
jener trût der frouwen muoz ein gebiuze hân.
daz kunde niemen wenden: ez gêt im an den lîp.
jâne ruoche ich, ob ez zürne des künic ezelen wîp.>
< nein, durch mîne liebe,> sprach der künic sân.
< ez wîzent uns die liute, ob wir si bestân.
ir lât ez heben die hiunen: daz füeget sich noch baz.>
dannoch der künec ezele bî der küniginne saz.
< ine mag es niht gelâzen,> sprach dô volkêr.
den buhurt reit er widere: mit volleclîcher ger
stach er dem rîchen heiden daz sper durch sînen lîp.
daz sach man sît beweinen beide maget unde wîp.
dô ruochte hurteclîche hagene nâch im dan:
mit sehzic sîner degene rîten er began
nâch dem videlaere, dâ diu tjost geschach.
ezel unde kriemhilt ez bescheidenlîche sach.
dône wolden ouch die künige den ir spileman
bî den vîanden niht âne helfe lân:
dâ wart von tûsent heleden vil kunsteclîch geriten.
si tâten daz si wolden in vil hôchverteclîchen siten.
dô der rîche hiune ze tôde was erslagen,
man hôrte sîne mâge weinen unde klagen.
dô vrâgt al daz gesinde:< wer hât ez getân?>
dô sprâchen die daz sâhen:< daz hât der starke spileman.>
nâch swerten und nâch schilden riefen dâ zehant
des marcgrâven mâge von der hiunen lant:
dô wolden si den spileman ze tôde erslagen hân.
der wirt ûz eime venster sêre gâhen dô began.
dô huop sich von den liuten allenthalben schal.
die guntheres recken erbeizten überal:
diu ros zerucke stiezen die künige und al ir man.
dô kom der künic ezele: der helt ez schaiden began.
ein des hiunen mâge, den er dâ bî im vant,
ein vil starkez wâfen bracher im ûz der hant:
dô sluogers alle widere, wan im was vil zorn.
< wie het ich mînen dienest an disen heleden verlorn,
ob ir nu disen spileman het darumbe erslagen!
ich hiez iuch alle hâhen, daz wil ich iu sagen.
ich sach vil wol sîn rîten, dô er den hiunen stach,
deiz âne sînen willen von eime strûche geschach.
ir müezet mîne geste vride lâzen hân.>
dô wart er ir geleite. diu ros diu zôch man dan
zuo den herbergen: si heten manigen kneht,
die in ze dienste wâren mit allem vlîze gereht.
der wirt mit sînen friunden in den palas gie.
zorn er mêr deheinen dâ niht werden lie.
dô rihte man die tische, daz wazzer man in truoc.
dô heten die von rîne starker vîende dâ genuoc.
swie leit ez ezeln waere, gewâfent manige schar
sach man nâch fürsten dringen, und wol ze vlîze gar,
dâ si zen tischen giengen, durch der geste haz.
ir mâc si rechen wolden, ob sich gefüegen kunde daz.
< sît ir gewâfent gerner ezzet danne blôz,>
sprach der wirt des landes,< diu unzuht ist ze grôz.
swer aber mînen gesten hie tuot deheiniu leit,
ez gêt im an sîn houbet, daz sî iu hiunen geseit.>
ê die herren gesaezen, daz was harte lanc.
diu kriemhilde sorge si al ze sêre twanc.
si sprach:< herre dietrîch, ich suoches dînen rât,
helfe und genâde: mîn dinc mir angestlîchen stât.>
dô sprach für sînen herren hildebrant der ellens rîch:
< swer sleht die nibelunge, der tuot ez âne mich,
durch deheines schatzes liebe. ez mag im werden leit:
si sint noch unbetwungen, die snellen degene gemeit.>
si sprach:< jâ hât mir hagene alsô vil getân:
er morte sîvriden, den mînen lieben man.
der in ûz den andern schiede, dem waer mîn golt bereit.
engultes ander iemen, daz waer mir inneclîchen leit.>
dô sprach meister hildebrant:< wie kunde daz geschehen,
daz man in bî in slüege? ich lieze iuch daz gesehen,
ob man den helt bestüende, sich hüebe lîht ein nôt,
daz arme unde rîche darumbe müesen ligen tôt.>
dô sprach in sînen zühten dar zuo her dietrîch:
< die bete lâ belîben, küniginne rîch.
mir habent dîne mâge der leide niht getân,
daz ich die edeln degene mir strîte welle bestân.
diu bet dich lützil êret, vil edeles fürsten wîp,
daz du dînen mâgen raetest an den lîp:
si kômen ûf genâde her in ditze lant.
sîvrit ist unerrochen von der dietrîches hant.>
dô si an dem bernaere den willen niht envant,
dô lobtes alsô balde an bloedelînes hant
eine wîte marke, die nuodunc ê besaz.
sît dô sluog in dancwart, daz er der gâbe gar vergaz.
si sprach:< du solt mir helfen, herre bloedelîn.
ez sint in disem hûse die vîande mîn,
die sîvriden sluogen, den mînen lieben man.
der mir daz hilfet rechen, dem bin ich immer undertân.>
des antwurt ir bloedel, dâ er bî ir saz:
< jâne getar ich dînen mâgen gerâten keinen haz,
wande si mîn bruoder bî im gerne siht.
ob ich si bestüende, der künec vertrüege mir sîn niht.>
< neinâ, herre bloedel, ich bin dir immer holt.
jâ gib ich dir darumbe mîn silber und mîn golt,
und eine schoene frouwen, daz nuodunges wîp:
sô mahtu gerne triuten den ir vil minneclîchen lîp.
daz lant zuo den bürgen soltu haben dir,
vil tiurlîcher recke. du solt gelouben mir,
daz ich dich sicherlîchen alles des gewer,
daz ich dir hie benennet hân, ob du leistes mîne ger.>
dô der herre bloedel die miete vernam,
und daz im durch ir schoene diu frouwe wol gezam,
mit strîte wânder dienen daz minneclîche wîp.
darumbe muosen recken mit im verliesen den lîp.
er sprach:< man sol geswîgen der rede überal.
ê man is werde inne, sô heb ich einen schal.
ez muoz arnen hagene swaz er iu hât getân,
oder ich wil darumbe mînen lîp verlorn hân.>
< nu wâfent iuch,> sprach bloedel,< alle mîne man,
wir suln den vîanden in ir herberge gân;
des wil mich niht erlâzen daz ezelen wîp.
darumbe suln wir degene alle wâgen den lîp.>
dô diu küniginne bloedelînen lie
in des strîtes willen, ze tische si dô gie
mit ezele dem künige und ouch mit sînen man.
si hete swinde raete an die geste getân.
wie si ze tische gienge, daz wil ich iu sagen:
man sach dâ künige rîche krône vor ir tragen,
vil manigen hôhen fürsten und manigen werden degen,
die sach man grôzer zühte vor der küniginne pflegen.
der wirt der schuof den gesten den sedel überal,
den hôhsten und den besten, zuo zim in den sal.
den kristen und den heiden ir spîse er underschiet.
man gab genuoc in beiden, als ez der wîse künec beriet.
ir ander ingesinde zen herbergen âzen.
den wâren truhsaezen ze dienste lâzen:
die muosen ir spîse wol ze vlîze pflegen.
ir wirtschaft und ir freude wart sît mit jâmer widerwegen.
dô die fürsten gesezzen wâren überal
und nu begunden ezzen, dô wart in den sal
getragen zuo den fürsten daz ezelen kint.
dâ von der künec rîche gewan vil starken jâmer sint.
dar giengen an der stunde vier ezelen man:
si truogen ortlieben, den jungen künec, dan
zuo der fürsten tische, dâ ouch hagene saz.
des muosiz kint ersterben durch sînen mortlîchen haz.
dô der künic rîche sînen sun ersach,
zuo sînen konemâgen er güetlîche sprach:
< nu seht ir, friunde mîne, diz ist mîn einec sun
und ouch iuwer swester: der magiu noch vil dienste tuon.
gevaehter nâch dem künne, er wirt ein küene man,
rîch und ouch vil edele, starc und wolgetân.
leb ich deheine wîle, ich gib im drîzec lant:
sô magiu wol gedienen des jungen ortliebes hant.
darumbe ich bite gerne iuch lieben friunde mîn,
swenne ir ze lande widere rîtet an den rîn,
sô sult ir mit iu füeren den iuwern swestersun,
und sult ouch an dem kinde vil genaedeclîche tuon.
ziehet in zen êren, unz er werde ze man.
hât iu in den landen iemen iht getân,
daz hilfet er iu rechen: daz habt ûf mînen lîp.>
die rede hôrt ouch kriemhilt, des künec ezelen wîp.
< im solden wol getrouwen dise degene,
gewüehser zeinem manne,> sô sprach hagene;
< doch ist der künec junge sô veiclîch getân:
man sol mich sehen selten ze hove nâch ortliebe gân.>
der künic hagen anblichte: im was diu rede leit.
swie niht darumbe enredete der fürste vil gemeit,
ez betrüebte im sîn herze und beswârt im den muot.
dô was der hagenen wille niht ze kurzewîle guot.
ez tet den fürsten allen mit dem künige wê
daz hagen von sîme kinde het gesprochen ê.
daz siz versitzen solden, daz was in ungemach.
sine wessen niht der maere, waz von dem recken sît geschach.
genuoge di ez hôrten und im doch wâren gram,
in heten gerne bestanden. ouch het der künic alsam,
getorster von sînen êren; sô waer ers komen in nôt.
sît tet im hagene mêre: er sluogen vor sînen ougen tôt. xxxii âventiure wie bloedel mit dancwart an der herberge streit.
die bloedelînes recken die wâren alle gar:
mit tûsent halspergen huoben si sich dar,
dâ dancwart mit den knehten ob den tischen saz.
dô huop sich under degenen mort und nîtlîcher haz.
alsô der herre bloedel für die tische gie,
dancwart der marschalc in güetlîch enpfie:
< willekomen her ze hûse, mîn her bloedelîn,
waz iuwer reise meine, des wundert gar die sinne mîn.>
< jâne darftu mich niht grüezen,> sprach dô bloedelîn,
< wan ditze komen daz mîne daz sol dîn ende sîn,
durch hagenen dînen bruoder, der sîvriden sluoc.
des engiltestu zen hiunen und ander degene genuoc.>
< neinâ, herre bloedel,> sprach dô dancwart,
< sô möhte uns balde riuwen disiu hovevart.
ich was ein vil kleiner kneht, dô sîvrit vlôs den lîp:
jâne weiz ich, waz mir wîzet des künec ezelen wîp.>
< jâne weiz ich dir der maere nimêr ze sagene:
ez tâten dîne mâge, gunther und hagene.
nu wert iuch vil ellenden, ir kunnet niht genesen,
ir müezet mit dem tôde pfant daz kriemhilde wesen.>
< sô enwelt ir niht erwinden?> sprach dô dancwart.
< sô riuwet mich mîn vlêhen: daz waere baz verspart.>
der snelle degen küene von dem tische spranc:
er zôch ein scharpfez wâfen, daz was michel unde lanc.
dô sluoger bloedelîne einen swinden swertes slac,
daz imz houbet mit helme vor den füezen lac.
< daz sî dîn morgengâbe,> sprach dancwart der helt,
< zuo nuodunges briute, die du ze freuden hâst erwelt.
si mac sich morgen mähelen einem andern man:
wil er die brûtmiete, ez mac im sam ergân.>
ein getriuwer hiune het im daz geseit,
daz in diu küniginne riet sô groezlîchiu leit.
dô sâhen bloedelînes man, ir herre lac erslagen.
daz enwolden si den gesten langer niht vertragen:
mit ûf erburten swerten si sprungen für diu kint
in eime grimmen muote: jâ gerouwez si sint.
vil lûte rief der marschalc al die knappen an:
< ir seht wol, edeln knehte, wie ez wil umbe gân.
nu wert iuch ellenden, als iuch des twinget nôt,
daz ir frumeclîche âne schande liget tôt.>
die swerte niht enhêten, die reichten für die banc:
si huoben ûz den füezen vil manigen schamel lanc,
der buregonden knehte in wolden niht vertragen.
dâ wart von swaeren stüelen durch helme biulen vil geslagen.
wie grimme sich dô werten diu ellenden kint!
si triben ûzem hûse die gewâfenden sint:
doch beleib ir tôt dar inne fünf hundert oder baz.
dô was daz ingesinde von bluote rôt unde naz.
disiu starken maere wurden dan geseit
den ezelen recken; ez was in grimme leit,
daz erslagen waere her herre und sîne man.
daz het der hagene bruoder mit den knehten getân.
ê manz ze hove erfunde, die hiunen durch ir haz
der garte sich zwei tûsent oder dannoch baz.
si giengen zuo den knehten, daz muos et alsô wesen,
und liezen des gesindes ninder einen genesen.
dô die vil ungetriuwen drungen in daz gadem,
dô huop sich zwischen recken vil ungefüeger kradem.
waz half ir baldez ellen? si muosen ligen tôt.
dar nâch in kurzen stunden huop sich engestlîchiu nôt.
hie mugt ir hoeren wunder bî unfuoge sagen.
niun tûsent knehte die lâgen tôt erslagen,
dar über ritter zwelfe der dancwartes man.
man sach in alterseine noch bî den vîanden stân.
der schal der was geswiftet, der dôz der was gelegen.
dô blichte über ahsel dancwart der degen.
er sprach:< owê der friunde, die ich verlorn hân!
nu muoz ich leider eine bî mînen vîanden stân.>
diu swert genôte vielen ûf sîn eines lîp.
daz muose sît beweinen vil maniges heldes wîp.
den schilt er ruchte hôher, den vezzel nider baz.
dô frumt er vil der ringe mit bluote vliezende naz.
< owê mir dirre leide,> sprach adriânes kint.
< nu wîchent, hiunen recken, ir lât mich an den wint,
daz der luft erküele mich sturmmüeden man.>
dô begunder ân ir willen in strîte gegen der türe gân.
der helt in grôzem zorne zuo dem hûse spranc.
waz iteniuwer swert ûf sîme lîbe erklanc!
die niht gesehen hêten, waz wunders tet sîn hant,
die muosen dâ belîben von dem ûz burgonden lant.
< nu wolde got,> sprach dancwart,< möhte ich den boten hân,
der mînen bruoder hagenen kunde wizzen lân,
daz ich vor disen recken stên in solher nôt:
er hulfe mir von hinnen, oder er gelaege bî mir tôt.>
dô sprâchen hiunen recken:< der bote muostu sîn,
sô wir dich tragen tôten für den bruoder dîn.
sô siht im êrste leide der guntheres man.
du hâst dem künige ezelen sô grôzen schaden hie getân.>
< nu lât die drô belîben und stêt ûf hôher baz.
jâ getuon ich eteslîchem noch die ringe naz.
nu wer mirz swer der welle: ich wil ze hove gân,
und wil selbe disiu maere mînen herren wizzen lân.>
er leidete sich sô sêre den ezelen man,
daz si in mit den swerten nu torsten niht bestân.
dô schuzzen si der gêre sô vil in sînen rant,
daz er in durch die swaere muose lâzen von der hant.
si wânden in betwingen, dô er niht schildes truoc.
hey, waz er tiefer wunden sît durch helme sluoc!
des muose vor im strûchen vil manic küener man.
darumbe lop vil grôzen der küene dancwart gewan.
ze beiden sînen sîten si im sprungen zuo:
jâ kom ir eteslîcher in den strît ze fruo.
er gie vor sînen vîenden alsam ein eberswîn
ze walde tuot vor hunden. wie möhter küener gesîn!
sîn vart diu wart erniuwet von heizem bluote naz.
jâne kunde ein einer recke gestrîten nimmer baz
mit alsô vil der vîende denne er hete getân.
dô muosen si in lâzen âne ir danc ze hove gân.
truhsaezen unde schenken die hôrten swerte klanc.
vil maniger dô daz trinken von der hende swanc
und sumelîche spîse, die man ze hove truoc.
dô kom im vor der stiegen der starken vîende genuoc.
< wie nu, ir guoten knehte?> sprach der müede degen.
< jâ soldet ir der geste güetlîche pflegen,
und soldet nu den herren die edeln spîse tragen,
und liezet mich diu maere ze hove mînen herren sagen.>
swelher durch sîn ellen im für die stiegen spranc,
der sluoger eteslîchem sô swaeren swertes swanc,
daz si durch die vorhte ûf hôher muosen stân.
jâ het sîn starkez ellen vil maniges ende getân.
alsô der küene dancwart under die türe getrat,
daz ezelen gesinde er hôher wîchen bat.
mit bluote berunnen was allez sîn gewant:
ein vil starkez wâfen daz truoger blôz an sîner hant.
ez was reht in der wîle dô dancwart kom für die tür,
daz man ortlieben truoc wider unde für
von tische ze tischen den fürsten wol geborn.
von disen starken maeren wart daz kindelîn verlorn. xxxiii âventiure wie dancwart diu maer ze hove sînen herren brâht.
vil lûte rief dô dancwart eime degene:
< ir sitzet al ze lange, bruoder hagene.
iu und got von himele klage ich unser nôt:
ritter unde knehte sint in der herberge tôt.>
er rief im engegene:< wer hât daz getân?>
< daz hât der herre bloedel unde sîne man.
ouch hât ers niht genozzen, daz wil ich iu sagen:
ich hân im sîn houbet mit mînen handen abe geslagen.>
< daz ist ein schade kleine,> sprach aber hagene,
< swâ man solhiu maere saget von degene,
ob er von recken handen verliuset sînen lîp:
in suln deste ringer klagen waetlîchiu wîp.
nu saget mir, lieber bruoder, wie sît ir sô rôt?
ich waen, ir von wunden lîdet grôze nôt.
ist er inder inme lande, derz iu hât getân,
in erner der übel tiufel, ez muoz im an sîn leben gân.>
< ir seht mich wol gesunden, mîn wât ist bluotes naz:
von ander manne wunden ist mir geschehen daz,
der ich alsô manigen hiute hân erslagen,
ob ich des swern solde, ine kundez nimmer gesagen.>
er sprach:< bruoder dancwart, sô hüetet uns der tür,
und enlât der hiunen einen komen niht derfür.
ich wil reden mit den recken, des uns nu dwinget nôt:
unser ingesinde lît unverdienet hie tôt.>
< sol ich sîn kameraere,> sprach dô der küene man,
< alsô rîchen künegen ich wol gedienen kan:
sô hüet ich der stiegen nâch den êren mîn.>
den kriemhilde degenen kunde leider niht gesîn.
< mich nimt daz michel wunder,> sprach dô hagene,
< waz nu die hiunen rûnen in disem gademe.
si waen des lîhte enbaeren der an der tür dort stât,
und ouch diu hovemaere gesaget den burgonden hât.
ich hân gehôrt vil lange von kriemhilde sagen,
daz si ir herzen leide wolde niht vertragen:
nu trinken wir die minne und gelten sküniges wîn.
der junge vogt der hiunen der muoz hie der êrste sîn.>
dô sluoc daz kint ortlieben hagen der helt guot,
daz im an dem swerte zer hende vlôz daz bluot
und daz des kindes houbet spranc kriemhilt in ir schôz.
dô huop sich under degenen ein mort vil grimmec unde grôz.
ouch sluoger dem magezogen einen swinden slac
mit beiden sînen handen, der ortliebes pflac,
daz im daz houbet schiere vor tischen nider lac.
ez was ein jaemerlîcher lôn, den er dem magezogen wac.
er sach vor ezelen tische einen spileman:
hagen in sîme zorne gâhen dar began.
er sluoc im ûf der videlen ab die einen hant:
< daz hab dir der boteschefte in der burgonden lant.>
< owê mir,> sprach werbel, der ezeln spileman,
< her hagen von tronege, waz het ich iu getân?
ich kom ûf grôze triuwe in iuwer herren lant.
wie klenke ich nu hie doene, sît ich verlorn hân die hant?>
hagenen ahte ringe, gevidelter nimmer mêr.
dô frumt er in dem hûse diu verchgrimmen sêr
an den ezelen recken, der er sô manigen sluoc.
er brâht ir in dem gademe zuo dem tôde genuoc.
volkêr sîn geselle von dem tische spranc:
sîn videlboge im lûte an sîner hende erklanc.
dô videlte ungefüege der künige spileman.
hey, waz er im ze vîenden der küenen hiunen gewan!
dô sprungen von den tischen die drîe künige hêr.
si woldenz gerne scheiden, ê des schaden wurde mêr.
sine kundenz mit ir sinnen dô niht understân,
dô volkêr unde hagene sô sêre wüeten began.
dô sach der vogt von rîne ungescheiden den strît:
dô sluoc der fürste selbe vil manige wunden wît
durch die liehten ringe den vîanden sîn.
er was ein helt zen handen: daz wart dâ groezlîchen schîn.
dô kom ouch zuo dem strîte der starke gêrnôt:
jâ frumt er der hiunen vil manigen helt tôt
mit dem scharpfen swerte, daz im gap rüedegêr.
den ezelen mâgen frumter diu groezlîchen sêr.
der junge sun froun uoten zuo dem strîte spranc:
sîn wâfen herrenlîche durch die helme erklanc
den ezelen recken ûzer hiunen lant.
dâ tet vil michel wunder diu gîselheres hant.
swie frum si alle waeren, die künige und ouch ir man,
doch sach man gîselhere ze vorderest stân
bî den vîanden: er was ein helt guot.
er schuof dâ mit den wunden vil manigen nider in daz bluot.
ouch werten sich vil sêre die ezelen man.
dô sach man die geste houwende gân
mit den liehten swerten durch des küniges sal.
dô hôrt man allenthalben von strîte groezlîchen schal.
dô wolden die dar ûzen mit friunden sîn dar in:
si nâmen an der stiegen vil kleinen gewin.
dô wolden si dar inne vil gerne für die tür:
dône lie der portenaere ir deheinen dar für.
dô huop sich in der porte vil grôzer gedranc,
und ouch von den swerten ûf helme lûter klanc.
des kom der küene dancwart in vil starke nôt.
daz bedâhte hagene, als im sîn triuwe gebôt.
vil lûte rief dô hagene volkêren an:
< seht ir dort, geselle, mînen bruoder stân
vor hiunischen recken under starken slegen?
friunt, nert mir den bruoder, ê wir vliesen den degen.>
< daz tuon ich sicherlîchen,> sprach der spileman.
er begunde videlende durch den palas gân:
ein scharpfez swert im dicke an sîner hende erklanc.
die recken von dem rîne sagten im des grôzen danc.
volkêr der vil küene zuo dancwarte sprach:
< ir habt erliten hiute grôzen ungemach.
mich bat iuwer bruoder durch helfe zuo ziu gân.
welt ir, nu sît dar ûze, sô wil ich inrethalben stân.>
dancwart der vil snelle stuont ûzerhalp der tür:
dô wert er in die stiegen, swaz ir kom der für.
des hôrt man wâfen hellen an der helede hant.
sam tet ouch inrethalben volkêr von buregonden lant.
der küene videlaere rief zuo dem degene:
< daz hûs ist wol beslozzen, friunt hagene.
ez ist alsô verschranket diu ezelen tür
von zweier recken handen: dâ gênt wol tûsent rigel für.>
dô der starke hagene die tür sô sach behuot,
den schilt warf dô zerucke der küene degen guot:
dô êrst begunder rechen sîner friunde leit.
sînes zornes muose engelten vil manic ritter gemeit.
dô der voget von berne daz wunder reht ersach,
daz hagene der starke sô manigen helm brach,
der künic der amelunge spranc ûf einen banc.
er sprach:< hie schenket hagene daz aller wirsiste tranc.>
der wirt het grôze sorge, sîn wîp diu het alsam
( waz man im lieber friunde vor sînen ougen nam!),
wander vor sînen vînden vil kûme dâ genas:
er saz vil angestlîche. waz half im, daz er künic was?
kriemhilt diu frouwe rief dietrîchen an:
< nu hilf mir von dem sedele, ritter, von in dan,
durch aller fürsten tugende, ûz amelunge lant:
und erreichet mich dort hagene, ich hân den tôt an der hant.>
< wie sol ich iu gehelfen,> sprach dô dietrîch,
< vil edeliu küniginne? nu sorge ich umbe mich.
ez sint sô sêre erzürnet die guntheres man,
daz ich an disen zîten gevriden niemen enkan.>
< neinâ, herre dietrîch, vil edel ritter guot,
lâzâ hiute schînen den tugentlîchen muot,
daz du mir helfest hinnen: oder ich belîbe tôt.
nu hilf mir und dem künige ûz dirre angestlîcher nôt.>
< daz wil ich versuochen, ob ich iu helfen kan,
wande ich in langen zîten niht gesehen hân
sô pitterlîch erzürnet manigen ritter guot.
jâ sihe ich durch die helme von swerten vliezen daz bluot.>
mit kraft begunde ruofen der degen ûz erkorn,
daz im sîn stimme erlûte alsam ein wisents horn,
und daz der palas wîte von sîner kraft erdôz.
diu sterke dietrîches was vil unmaezlîche grôz.
dô gehôrte gunther ruofen disen man
in dem starken sturme: losen er began.
er sprach:< dietrîches stimme ist in mîn ôre komen.
ich waen, im unser degene haben etewen hie benomen.
ich sihe in ûf dem tische: er winket mit der hant.
ir friunt unde mâge von burgonden lant,
gehabet ûf des strîtes, lât hoeren unde sehen,
waz hie dietrîche von uns ze schaden sî geschehen.>
dô der künic gunther bat und ouch gebôt,
si habten ûf mit swerten in des sturmes nôt.
daz was gewalt vil grôzer, daz dô niemen streit.
dô reiten mit ein ander die küenen recken gemeit.
er sprach:< vil edel dietrîch, waz ist iu hie getân
von den mînen mâgen? willen ich des hân,
suone unde buoze bin ich iu bereit.
swaz iu iemen taete, daz waer mir inneclîchen leit.>
dô sprach der herre dietrîch:< mir ist noch niht getân,
des ich schaden deheinen von iu müge hân;
wan lât mich von dem strîte mit dem gesinde mîn.
daz wil ich umbe iuch degene immer dienende sîn.>
< wie vlêget ir sô sêre?> sprach dô wolfhart.
< jâne hât der videlaere die türe nie sô verspart,
wir entsliezen si sô wîte, daz wir dar füere gân.>
< nu swîget,> sprach her dietrîch,< ir habt den tiufel getân.>
dô sprach der künic gunther:< erlouben ich iu wil,
füeret ûz dem hûse lützil oder vil,
âne mîne vînde: die suln hie bestân.
si habent mir zen hiunen leides harte vil getân.>
der herre von berne under einen arm beslôz
die edeln küniginne: der angest diu was grôz.
dô fuort er anderthalben ezeln mit im dan.
ouch giengen mit im dannen sehs hundert sîner küener man.
dô sprach der marcgrâve, der edel rüedegêr:
< sol aber ûzem hûse iemen komen mêr,
die iu doch dienen gerne, daz lâzet uns vernemen:
sô sol ouch fride der staete guoten friunden immer zemen.>
des antwurte gîselher sîme sweher zehant:
< vride unde suone sî iu von uns bekant,
sît ir sît triuwen staete: beide ir unde iuwer man
sult gemeinlîche mit iuwern friunden hinnen gân.>
dô der marcgrâve gerûmte den sal,
fünf hundert unde mêre im volgten zetal
die stiegen von dem hûse: daz wâren sîne man;
von den der künec gunther vil grôzen schaden sît gewan.
dô sach ein hiunen recke ezelen gân
bî dem bernaere: genozzen wolders hân.
dem gap der videlaere einen swaeren slac,
daz im vor ezeln füezen daz houbet schiere gelac.
dô der wirt des landes kom von dem hûse dan,
dô kêrte er sich hin widere und sach volkêren an:
< owê mir dirre geste! daz ist ein grimmiu nôt,
daz alle mîne friunde suln vor in ligen tôt.
ach wê der hôchgezîte,> sprach der künic hêr.
< dâ vihtet einer inne, der heizet volkêr,
alsam ein eber wilde, und ist ein spileman.
ich dankes mîme heile, daz ich dem vâlande entran.
sîne leiche lûtent übele, sîne züge die sint rôt:
jâ vellent sîne doene vil manigen helt tôt.
ine weiz niht, waz uns wîze der selbe spileman,
wan ich gast neheinen nie sô leiden gewan.>
zir herbergen giengen die recken alsô hêr,
der herre von berne und ouch rüedegêr:
sine wolden mit dem strîte niht ze schaffen hân
und gebuten ouch ir degenen, daz sis mit fride solden lân.
und heten si getrouwet alsolher swaere,
daz in diu von in beiden sô künftic waere,
sine waeren von dem hûse niht sô sanfte komen,
si heten eine stroufe an den vil küenen ê genomen.
si heten die si wolden lâzen ûz dem sal.
dô huop sich inrethalben ein groezlîcher schal:
die geste sêre râchen daz in ê geschach.
volkêr der vil küene, hey, waz er liehter helme brach!
sich kêrte gein dem schalle gunther, der künec hêr:
< hoert ir die doene, hagene, die dort volkêr
mit den hiunen videlet, swer gegen der tür gât?
ez ist ein rôter anstrich, den er zem videlbogen hât.>
< mich riuwet âne mâze,> sprach dô hagene,
< daz ich vor volkêre ie gesaz dem degene.
ich was sîn geselle und ouch er der mîn:
und kom wir immer widere, daz suln wir noch mit triuwen sîn.
nu schouwe, künic gunther, volkêr ist dir holt:
er dienet willeclîche dîn silber und dîn golt.
sîn videlboge im snîdet durch den herten stâl:
er brichet ûf den helmen diu liehten schînenden mâl.
man gesach nie videlaere sô hêrlîchen stân,
alsô der degen volkêr hiute hât getân.
die sînen leiche hellent durch helm und durch den rant.
jâ sol er rîten guotiu ros und tragen hêrlîch gewant.>
swaz der hiunen mâge in dem hûse was gewesen,
der enwas nu deheiner dar inne genesen.
des was der schal geswiftet, daz niemen mit in streit.
diu swert von handen legeten die küenen degene gemeit.
die herren nâch ir müede gesâzen dô zetal.
volkêr und hagene die giengen für den sal;
sich leinten ûf die schilde die übermüeten man.
dâ wart rede genuoge von in beiden getân.
dô sprach von burgonden gîselher der degen:
< jâne mugt ir, lieben friunde, niht ruowe noch gepflegen:
ir sult die tôten liute ûz dem hûse tragen.
wir werden noch bestanden, ich wilz iu waerlîche sagen.>
< sô wol mich solhes herren,> sprach dô hagene.
< der rât enzaeme niemen wan eime degene,
den uns mîn junger herre hiute hât getân,
des mugt ir burgonden alle vroelîche stân.>
dô volgeten si dem kinde und truogen für die tür
wol zwei tûsent tôten wurfen si der für:
vor des sales stiegen vielen si zetal.
dô huop sich von ir mâgen ein vil klagelîcher schal.
ez was ir etelîcher sô maezlîche wunt
( der sîn mit helfe pflaege, er wurde noch gesunt),
der von dem hôhem valle muose ligen tôt.
die klagten dô ir friunde: des twanc si jâmerhaftiu nôt.
dô sprach der videlaere, ein recke vil gemeit:
< nu kiuse ich des die wâreheit als man mir hât geseit:
die hiunen sint vil boese, si klagent sam diu wîp.
nu solden si beruochen der vil sêre wunder lîp.>
dô wânde ein marcgrâve, er reit ez durch guot.
er sach einen sînen mâc gevallen in daz bluot:
er beslôz in mit den armen und wolde in tragen dan.
den schôz ob im ze tôde der vil küenen spileman.
dô dandern daz gesâhen, diu fluht huop sich von dan.
si begunden alle fluochen dem selben spileman.
noch huober under füezen einen gêr vil hart,
der von eime hiunen in daz hûs geschozzen wart.
den schôz er dô hin widere durch die burc dan
mit sîner kraft sô verre: den ezelen man
gab er herberge ûf hôher von dem sal.
daz sîn vil starkez ellen die liute vorhten über al.
dô stuonden vor dem hûse ezel und sîne man.
volkêr unde hagene reden dô began
mit der hiunen künige ir willen unde muot.
des kômen sît in sorgen die helede küen unde guot.
< ez zaeme,> sô sprach hagene,< vil wol volkes trôst,
daz die herren vaehten zaller vorderôst,
alsô der künec gunther unde gêrnôt hie tuot:
die houwent durch die helme, nâch swerten vliuzet daz bluot.>
ezele was sô küene, er vazzete sînen schilt.
< nu vart gewärlîche,> sprach mîn frou kriemhilt,
< und bietet ir den recken daz golt über rant:
wan erreichet iuch dort hagene, ir habt den tôt an der hant.>
dône wolde der künec hêre des strîtes erwinden niht,
daz von sô rîchen fürsten selten nu geschiht:
man muos in bî dem vezzil wider ziehen dan.
hagene der grimme sîn spotten aber began.
< ez was ein nâhiu sippe,> sprach dô hagene,
< die sîvrit und ezele heten zesamene:
er minnete kriemhilt, ê si ie gesaehe dich.
künic vil boese, warumbe raetest an mich?>
dise rede hôrte wol des küniges wîp.
des wart vil unmuotes der kriemhilde lîp,
daz er si torste schelten vor ezelen man.
darumbe si aber râten an die geste began.
si sprach:< der mir von tronege hagenen slüege
unde mir sîn houbet ze gibe trüege,
dem fult ich rôtes goldes den ezelen rant,
ouch gaeb ich im ze miete vil guote bürge unde lant.>
< nune weiz ich, wes si bîtent,> sprach der spileman.
< ine gesach nie helde mêre sô zagelîche stân,
dâ man hôrte bieten sô rehte rîchen solt.
si möhten gerne dienen die bürge und ouch daz rôte golt.>
ezele der vil rîche hete jâmer unde nôt.
er klagte pitterlîche mâge und manne tôt.
dâ stuont von manigen landen vil recken gemeit;
die weinten mit dem künige sîniu kreftigen leit.
des begunde spotten der küene volkêr:
< ich sihe hie sêre weinen vil manigen recken hêr.
si gestênt ir herren übele in sîner starken nôt.
jâ ezzent si mit schanden nu vil lange hie sîn brôt.>
dô gedâhten in die besten:< er hât uns wâr geseit.>
doch enwas ez dâ niemen sô herzenlîche leit
als ouch îringe, dem helede ûz tenelant;
daz man in kurzen zîten mit der wârheit wol bevant. xxxiv âventiure wie îrinc mit hagenen streit und wie im sît an im gelanc
dô rief von tenemarke der marcgrâve îrinc:
< ich hân ûf êre lâzen nu lange mîniu dinc
und hân in volkes stürmen des besten vil getân.
nu brinc mir mîn gewaefen: jâ wil ich hagenen bestân.>
< daz wil ich widerrâten,> sprach dô hagene;
< sô gewinnent iuwer mâge mêr ze klagene.
gespringent iuwer zwêne oder drî zuo mir her in,
ist daz si mîn erbîtent, si scheident schedelîche hin.>
< darumbe ihz niht enlâze,> sprach aber îrinc.
< ich hân ouch ê versuochet sam sorclîchiu dinc.
jâ wil ich mit dem swerte aleine dich bestân,
ob du mit strîte hêtest mêr danne iemen getân.>
dô wart gewâfent îrinc nâch ritterlîchem sit;
alsam wart von düringen der lantgrâve irnfrit
und hâwart der starke, wol mit tûsent man:
swes îrinc begunde, si woldens alle im gestân.
dô sach der videlaere eine grôze schar,
die mit îringe gewâfent kômen dar:
si truogen ûf gebunden vil manigen helm guot.
des wart der küene volkêr ein teil vil zornic gemuot.
er sprach:< seht ir, hagene, dort îringen gân,
der iuch hie mit dem swerte lobt eine bestân?
wie zimt helede lügene? ich wil unprîsen daz:
ez gênt mit im gewâfent wol tûsent recken oder baz.>
< nu heizet mich niht liegen,> sprach hâwartes man.
< ich wil ez leisten gerne, swaz ich gelobet hân;
durch deheine vorhte wil ihs abe gân:
swie vreislîch nu sî hagene, ich wil zewâre in bestân.>
ze füezen bôt sich îrinc mâgen unde man,
daz si in eine liezen den recken bestân.
daz tâten si ungerne, wan in was wol bekant
der übermüete hagene ûzer burgonden lant.
doch bat er si sô lange, daz ez sît geschach.
dô daz ingesinde den willen sîn ersach,
daz er warp nâch êren, dô liezen si in gân.
dô wart ein grimmez strîten von in beiden dâ getân.
îrinc der vil starke hôhe erburt den gêr;
den schilt er für sich zuchte, der tiure degen hêr
dô lief ûz zuo hagene vaste für den sal:
dô huop sich von den degenen ein vil groezlîcher schal.
dô schuzzen si die gêre mit kreften von der hant
durch die vil vesten schilde ûf liehtez ir gewant,
daz die gêrstangen vil hôhe draeten dan.
dô griffen zuo den swerten die vil grimme küenen man.
des starken hagenen ellen was unmâzen grôz.
ouch sluog ûf in îrinc, daz al diu burc erdôz:
palas unde türne erhullen nâch ir slegen.
dône kunde niht verenden des sînen willen der degen.
îrinc lie dô hagenen unverwundet stân.
zuo dem videlaere gâhen er began.
er wânde in solde twingen mit den grimmen slegen.
sich kunde wol beschirmen der vil zierlîche degen.
dô sluoc der videlaere, daz über schildes rant
draete daz gespenge von volkêres hant.
den liez er dô belîben: er was ein übel man.
er lief den künic gunther dâ von buregonden an.
dô was ir ietwedere ze strîte starc genuoc.
swaz gunther unde îrinc ûf ein ander sluoc,
daz enbrâhte niht von wunden daz vliezende bluot.
daz behuote ir gewaefen: daz was veste unde guot.
gunthern er lie belîben, gêrnôten lief er an:
daz fiur ûzen ringen er houwen im began.
dô hete von buregonden der starke gêrnôt
den küenen îringin vil nâch gesendet in den tôt.
dô spranger von dem fürsten: snel was er genuoc.
der burgonden viere der helt vil schiere sluoc,
des edeln ingesindes von wormez über rîn.
dône kunde gîselhere zorner nimmer gesîn.
< goteweiz, her îrinc,> sprach gîselher daz kint,
< ir müezet mir die gelten, die veige vor iu sint
gelegen hie ze stunden.> dô lief er in an:
er sluoc den tenemarken, daz er strûchen began.
er schôz vor sînen füezen nider in daz bluot,
daz si alle wolden waenen, daz der helt guot
ze strîte nimmer mêre geslüege keinen slac:
îrinc noch âne wunden hie vor gîselhere lac.
von des helmes dôze und von des swertes klanc
wâren sîne witze worden alsô kranc,
daz sich der degen îrinc des lebenes niht versan.
daz het mit sîner sterke der küene gîselher getân.
dô im begunde wîchen von houbte der dôz
von helm und ouch von swerte, der was gewesen grôz,
er dâhte:< ich bin noch lebende, mîn lîp ist ninder wunt.
nu ist mir aller êrste daz ellen gîselheres kunt.>
dô hôrter beidenhalben die vîande stân.
heten siz gewisset, im waere mêr getân.
ouch het er gîselhere dâ bî im vernomen.
er dâhte, wie er solde mit dem lîbe dannen komen.
wie rehte tobelîche er ûzem bluote spranc!
der sîner snelheite er mohte haben danc.
dô lief er ûzem hûse dâ er aber hagenen vant,
und sluog im slege swinde mit sîner ellenthafter hant.
dô gedâht ouch hagene:< du solt der mîne wesen.
dich enner der übel tiufel, du enkanst nu niht genesen.>
doch wundet îrinc hagenen durch sînen helmhuot.
daz tet der helt mit wasken, daz was ein wâfen alsô guot.
dô der grimme hagene der wunden enpfant,
dô erwaget im ungefuoge daz swert an sîner hant.
aldâ muose im entwîchen der hâwartes man:
ze tal von dem hûse hagen volgen im began.
îrinc über houbet den schilt vil balde swanc.
und waer diu selbe stiege drîer stiegen lanc,
dône liez in hagene slahen deheinen slac.
hey, waz rôter vanken ob sîme helme gelac!
dô sâhen sîne friunde îringen noch gesunt.
dô wurden disiu maere kriemhilde kunt,
waz er dem von tronege mit strîte hete getân.
des im diu küniginne hôhe danken began.
< nu lône dir got, îrinc, vil maerer helt guot,
du hâst mir wol getroestet daz herze und ouch den muot.
nu sihe ich hagene rôtez von bluote sîn gewant.>
dô nam si im selbe den schilt vor liebe von der hant.
< ir mugt im mâze danken,> sprach dô hagene.
< jâ ist noch harte kleine dâ von ze sagene:
und wolt erz noch versuochen sô waer er küen ein man.
diu wunde frumt iuch kleine, die ich von im gewunnen hân.
daz ir von mîner wunden die ringe sehet rôt,
daz hât mich erreizet ûf maniges mannes tôt.
ich bin alrêrste erzürnet ûf in und manigen man.
mit hât der degen îrinc schaden kleinen noch getân.>
dô stuont gegen dem winde îrinc von tenelant.
er kuolte sich in ringen, den helm er abe gebant.
dô sprâchen al die liute, sîn ellen waere guot.
des het der marcgrâve von schulden hôhen muot.
îrinc der vil küene sînen friunden sagte daz:
< nu wâfent mich vil balde: ich wilz versuochen baz,
ob ich noch müge betwingen den übermüeten man.>
sîn schilt der was verhouwen: einen bezzern er gewan.
vil schiere wart der recke aber gewâfent baz,
und einen gêr vil starken den nam er ûf den haz,
daz er dâ mite hagenen wolde noch bestân.
ez waer im frum und êre, ob erz hete nu verlân.
sîn mohte niht erbîten hagene der degen.
dô lief er im engegene mit stichen und mit slegen
der stiege unze an ein ende: sîn zürnen daz was grôz.
îrinc sîner sterke harte wênic dô genôz.
si sluogen durch die schilde, deiz lougen began
von viurrôten winden. der hâwartes man
wart von hagenen swerte vil krefteclîchen wunt
durch schilt und durch die brünne: des wart er nimmer mêr gesunt.
dô der degen îrinc der wunden enpfant,
den schilt er baz bedahte über diu helmbant.
des schaden in dûht der volle, den er dâ gewan.
sît tet im noch mêre der vil übermüete man.
hagen vor sînen füezen einen gêr er ligen vant.
dô schôz er îringen, den helt von tenelant,
daz im von dem houbte der gêr ragete dan.
im het der übermüete den grimmen ende getân.
îrinc muose wîchen zuo den von tenelant.
ê daz man dô dem degene den helm ab gebant,
den gêr man brach von houbet: dô nâhet im der tôt.
daz weinten sîne mâge: des gie in waerlîche nôt.
kriemhilt diu frouwe klagen ouch began
den küenen îringen, den schadehaften man.
si weinte sîne wunden, wande ez was ir leit.
dô sprach vor sînen mâgen der snelle recke gemeit:
< lât iuwer klage belîben, vil hêrlîchez wîp.
waz hilfet iuwer weinen? jâ muoz ich mînen lîp
verliesen von den wunden, die ich enpfangen hân.
der tôt wil mich niht dienen iu und ezelen lân.>
er sprach zuo den von dürigen und den von tenelant:
< die gâbe sol enpfâhen iuwer deheines hant
von der küniginne, ir liehtez golt sô rôt.
und bestêt ir hagenen, ir müezet lîden den tôt.>
sîn varwe was erblichen, des tôdes zeichen truoc
îrinc der küene: daz was in leit genuoc.
genesen niht enkunde der hâwartes man.
dô muos ez an ein strîten von den sînen friunden gân.
irnfrit unde hâwart die sprungen für daz gadem
wol mit tûsent heleden. vil ungefüegen kradem
hôrt man allenthalben vil krefteclîchen grôz.
hey, waz man starker gêre ûf die burgonde schôz!
irnvrit der herre lief an den spileman:
des er schaden grôzen von sîner hant gewan.
der küene videlaere den lantgrâven sluoc
durch einen helm vesten. jâ was er grimme genuoc.
dô sluoc der lantgrâve den küenen spileman,
daz im muosen bresten ringes gespan,
und daz sich beschutte diu prünne fiurrôt.
dô viel der lantgrâve vor dem videlaere tôt.
hâwart unde hagene ze samne wâren komen.
er mohte wunder kiesen, ders hete war genomen.
diu swert genôte vielen den recken an der hant.
hâwart muose ersterben von dem ûz burgonde lant.
dô die dürigen und die tenen ir herren sâhen tôt,
dô huop sich vor dem hûse ein vil grimmiu nôt,
ê si die tür gewunnen mit ellenthafter hant.
des wart dâ verhouwen vil manic helm unde rant.
< wîchet,> sprach dô volkêr,< lât si her in gân.
ez ist sus unverendet, des si dâ habent wân:
si müezen drinne ersterben in vil kurzer zît.
si arnent mit dem tôde daz in diu küniginne gît.>
dô die übermüeten kômen in den sal,
manigem wart daz houbet geneiget sô zetal,
daz er muose ersterben von ir grimmen slegen.
wol streit der küene gêrnôt; sam tet och gîselher der degen.
tûsent unde viere die kômen dar in:
die erzeigten drinne schiere ir degenlîchen sin.
si wurden von den gesten al zehant erslagen.
man mohte michel wunder von den burgonden sagen.
dar nâch wart ein stille, daz der schal verdôz.
daz bluot dô allenthalben durch diu löcher vlôz
und dâ zen rigelsteinen von den küenen man.
daz heten die von rîne mit grôzem ellen getân.
dô sâzen aber ruowen die kômen in daz lant;
ir schilde unde wâfen si leiten von der hant.
dô stuont noch vor dem hûse der küene spileman,
ob iemen zuo zin wolde mit strîte zuo dem sale gân.
der künic klagte sêre. sam tet ouch sîn wîp;
mägde unde frouwen die quelten ouch den lîp.
ich waene des, daz hête der tôt ûf si gesworn:
des wart noch vil der degene von den gesten verlorn. xxxv âventiure wie die drîe künige mit ezele und mit ir swester umbe die suone reiten.
< nu bindet abe die helme,> sprach dô hagene.
< jâ lâzen wir den hiunen sô vil ze klagene,
daz si der hôchgezîte vergezzent nimmer hie.
was hilfet nu kriemhilde, daz si uns ze rîne niht enlie?>
dô entwâfent dâ des houbet manic ritter guot.
si sâzen ûf den veigen, die vor in in daz bluot
wâren in dem strîte mit dem tôde komen.
sît wart der ezeln geste vil übel goume genomen.
vor âbendes zîte geschuof der künic daz,
und ouch diu küniginne, daz iz versuochten baz
die hiunischen recken durch der geste leit.
des man an si gerte, die helde wârens bereit.
sich huob ein sturm herte hier ûz und ouch dar in.
dancwart, hagenen bruoder, durch degenlîchen sin
spranc vor sînen herren zen vînden ûz der tür.
sich versâhens sînes tôdes: er kom gesunder wol dar für.
der herte strît dô werte unz iz diu naht benam.
dô werten sich die geste, als iz in wol gezam,
den ezelen degenen den sumerlangen tac.
hey, waz noch der helede vor in veige gelac!
zeinen sunewenden der grôze mort geschach,
daz diu küniginne ir herzenleit errach
an ir naehsten mâgen und sus an manigem man;
dâ von der künic ezele vil manigen siechen gewan.
sine het der grôzen slahte alsô niht gedâht.
si het ez in ir ahte vil gerne dar zuo brâht,
daz niwan hagene aleine den lîp dâ hete lân.
dô geschuof der übel tiufel. deiz über si alle muose ergân.
in was des tages zerrunnen: dô gie in sorgen nôt.
si gedâhten, daz in bezzer waer ein kurzer tôt.
denne lange dâ ze quelne ûf ungefüegiu leit.
eins vrides si dô gerten, die stolzen ritter gemeit.
si bâten, daz man braehte ezelen dar.
die bluotvarwen degene und schône harnaschvar
trâten ûz dem hûse, die drîe künige hêr.
sine wessen wem ze klagene diu ir vil groezlîchen sêr.
ezel unde kriemhilt die kômen beide dar.
daz lant daz was ir eigen; des merte sich ir schar.
er sprach zuo den künigen:< sagt, waz welt ir mîn?
ir waenet vride gewinnen: daz kunde müelîch gesîn
ûf schaden alsô grôzen, als ir mir habt getân.
irn sultes niht geniezen, sol ich mîn leben hân:
mîn kint, daz ir mir sluoget, unde vil der mâge mîn,
des ensol mit sîme lebene iuwer deheiner komen hin.>
des antwurte gunther:< des twanc uns starkiu nôt.
allez mîn gesinde lac von den dînen tôt
an den herbergen: wie het ich daz versolt?
ich kom zuo dir ûf triuwe und wânde, daz du mir waerest holt.>
dô sprach von burgonden gîselher daz kint:
< ir ezelen recken, die noch hie lebende sint,
waz wîzet ir mir, degene? waz hân ich iu getân?
wande ich vil minneclîche in ditze lant geriten hân.>
si sprâchen:< dîner güete ist al diu burc vol
mit jâmer zuo dem lande. jâ gunden wir dir wol,
daz du nie komen waerest von wormez über rîn.
diz lant ist gar verweiset von dir und ouch den mâgen dîn.>
dô sprach in zornes muote gunther der degen:
< welt ir ditze starkez hazzen zeiner suone legen
mit uns vil ellenden, deist beidenthalben guot.
ez ist gar âne schulde, swaz uns ezele getuot.>
dô sprach der wirt zen gesten:< mîn und iuwer leit
diu sint vil ungelîche. diu michel arebeit
des scaden zuo den schanden, die ich hân genomen,
des sol iuwer deheiner mit dem lîbe hinnen komen.>
dô sprach zuo dem künige gêrnôt der hôchgemuot:
< sô sol iu got gebieten, daz ir wol tuot.
wîchet von dem hûse und lât uns zuo ziu gân,
sît wir zuo dem lebene haben alsô kleinen wân.
swaz uns geschehen künne, daz lâzet kurz ergân.
ir habt sô vil gesunder, und turrens uns bestân,
daz si uns sturmmüede lâzent niht genesen,
sît daz ist unwendec, wir müezen hie verderbent wesen.>
die ezelen recken die heten ez nâch getân,
daz si se ûz dem hûse wolden lâzen gân.
dô daz gehorte kriemhilt, ez was ir grimme leit.
des wart den ellenden dô der vride widerseit.
< neinâ, hiunen recken, des ir dâ habet muot,
ich rât an rehten triuwen, daz ir des niene tuot,
daz ir die mortraechen iht lâzet für den sal:
sô müesen iuwer friunde lîden toetlîchen val.
ob ir nu niemen lebte niwan diu uoten kint,
die mînen edeln brüeder, und koemens an den wint,
erkuolten in die ringe, sô sît ir alle verlorn:
ez enwurden küener degene nie zer werlde geborn.>
dô sprach der herre gîselher:< vil liebiu swester mîn,
wie mohte ich des getrouwen, dô du mich über rîn
sô minneclîchen ladetes her in ditze lant,
daz mit sô grôzer kumber solde werden hie bekant?
ich was dir ie getriuwe, nie getet ich dir leit.
ûf solhen gedingen ich her ze hove reit,
daz du mîn friunt waerest, vil edeliu swester mîn.
begenc an uns genâde, sît ez niht anders kan gesîn.>
< ine mag iu niht genâden, ungenâde ich hân.
mit hât von tronege hagene sô leide getân
dâ heime, und hie ze lande sluoger mir mîn kint.
des müezen sêre engelten die mit iu dâ her komen sint.
welt aber ir mir ze gîsel den mînen vînt geben,
sône wil ichz niht versprechen, ichn welle iuch lâzen leben,
wan ir sît mîne brüeder und einer muoter kint:
sô rede ihz zeiner suone mit disen recken die hie sint.>
< nune welle got von himele,> sprach dô gêrnôt.
< ob unser tûsent waeren, wir laegen alle tôt,
der sippen dîner mâge, ê wir dir einen man
gaeben hie ze gîsel: ez wirdet nimmer getân.>
< wir müesen doch ersterben,> sprach dô gîselher.
< uns enscheidet niemen von ritterlîcher wer.
swer gerne mit uns strîte, wir sîn et aber hie,
wande ich der mînen friunde an triuwen nie deheinen lie.>
dô sprach der küene dancwart für die degene:
< jâne stêt noch niht eine mîn bruoder hagene.
die hie den vride versprechent, ez mag in werden leit.
des bringen wir iu innen, daz sî iu waerlîch geseit.>
dô sprach diu küniginne:< ir helde vil gemeit,
nu gêt der stiegen nâher und rechet unser leit.
daz wil ich immer dienen, als ich von rehte sol.
der hagen übermüete der gelôn ich im wol.
springet zuo dem hûse, ir recken überal:
sô heiz ich vieren enden zünden an den sal;
sô werdent wol errochen elliu unser leit.>
die ezelen degene die wurden schiere bereit.
die noch hier ûzen stuonden, die triben si dar in
mit slegen und mit schüzzen wider in den palas hin.
sich wolden nie gescheiden die fürsten und ir man:
sine mohten von ir triuwen niht ein ander verlân.
den sal hiez dô zünden daz ezelen wîp.
dô quelte man den recken mit fiure dâ den lîp.
daz hûs von einem winde mit kraft vil hôhe enbran.
ich waen, ie volc deheinez groezer angest mêr gewan.
genuoge ruoften drinne:< owê dirre nôt!
wir möhten michel gerner sîn in sturme tôt!
daz müeze got erbarmen: wie vliesen wir den lîp!
nu richet ungefuoge ir zorn an uns des küniges wîp.>
ir einer sprach dar inne:< wir müezen ligen tôt
vor rouche und ouch vor hitze: deist ein grimmiu nôt.
mir tuot vor starker hitze der durst sô rehte wê,
des waen mîn leben schiere in disen sorgen zergê.>
dô sprach von tronege hagene:< ir edeln ritter guot,
swen der durst nu twinge, der trinke hie daz bluot.
daz ist in solhen noeten noch bezzer danne wîn.
für trinken und für spîse kan niht anders nu gesîn.>
dô gie der recken einer dâ er einen tôten vant;
er kniet im zuo der wunden, den helm er abe bant,
dô begunder trinken daz vliezende bluot.
swie ungewon er des waere, ez dûhte in groezlîchen guot.
< nu lôn iu got von himele,> sprach der müede man,
< daz ich von iurem râte sô wol getrunken hân.
mir ist geschenket selten dehein bezzer wîn.
leb ich deheine wîle, ich sol ez dienende sîn.>
dô dandern daz gehôrten, daz ez in dûhte guot,
dô wart ir michel mêre, die trunken ouch daz bluot.
dâ von begunde kreften der guoten recken lîp.
des engalt an lieben friunden sît vil manic schoene wîp.
daz fiur viel genôte zuo zin in den sal.
dô leiten siz mit schilden von in hin zetal.
der rouch und ouch diu hitze in beidiu tâten wê.
jâ waen ez an heleden der jâmer immer mêr ergê.
dô sprach von tronege hagene:< stêt zuo des sales want;
lât niht die brende vallen ûf iuwer helmbant,
und tret si mit den füezen tiefer in daz bluot.
ez ist ein übel hôchgezît, die uns diu küniginne tuot.>
in sus getânen leiden in iedoch der naht zerran.
noch stuonden vor dem hûse die zwêne küene man,
volkêr und hagene, geleinet über rant:
si huoten ir gesindes ûzer burgonden lant.
die geste half daz sêre, daz der sal gewelbet was.
dâ von ir deste mêre in der nôt genas,
wan daz si zen venstern von fiure liten nôt.
dô nerten sich die degene, als in ir ellen daz gebôt.
dô sprach der videlaere:< nu gê wir in den sal:
sô wellent die hiunen waenen überal,
wir sîn in nôt erstorben, diu an uns ist getân.
si sehent uns begegene noch ir eteslîchen gân.>
dô sprach von burgonden gîselher daz kint:
< ich waen, ez tagen welle: sich hebt ein küeler wint.
nu lâze uns got von himele noch lieber zît geleben.
uns hât mîn swester kriemhilt ein arge hôchgezît gegeben.>
dô sprach aber einer:< ich kiuse nu den tac.
sît daz ez uns bezzer wesen nine mac,
sô bereitet ir iuch, recken, ze strîte, deist uns nôt:
( wir komen doch nimmer hinnen), daz wir mit êren ligen tôt.>
der künic wolde waenen, die geste waeren tôt,
und ouch diu küniginne, von des fiures nôt:
dô lebt ir noch dar inne sehs hundert küener man,
daz nie künec deheiner bezzer degene gewan.
der ellenden huote het wol ersehen,
daz noch die geste lebten, swie vil in was geschehen
ze schaden und ze leide, den künigen und ir man:
man sach ir noch genuoge vil wol gesunt dort inne stân.
man sagt der küniginne, ir waere vil genesen.
dô sprach diu frouwe hêre:< daz enkunde nimmer wesen,
daz ir deheiner lebte in des fiures nôt.
ich wil des baz getrouwen, daz si alle ligen tôt.>
noch genaesen gerne die fürsten und ir man,
ob in iemen haete genâde dâ getân,
di enkunden si niht vinden an den von hiunen lant.
dô râchen si ir sterben mit vil willeclîcher hant.
vil fruo wider morgen grüezen man in bôt
mit starkem urliuge: des kômen helde in nôt.
dô wart zuo zin geschozzin vil manic scharpfer gêr:
noch funden si dar inne ze wer die recken alsô hêr.
dem ezeln gesinde erwegt was der muot.
si wolden vaste dienen daz kriemhilde guot;
dar zuo si wolden leisten daz in der künec gebôt.
des kômen aber die degene in vil angestlîche nôt.
von geheize und ouch von gâbe man mohte wunder sagen.
dar hiez si golt daz rôte in den schilden tragen:
si gab ez swer sîn ruochte unde ez wolde enpfân.
jâne wart nie grôzer solden mêr ûf vînde getân.
ein michel kraft der recken dar zuo gewâfent gie.
dô sprach der videlaere:< wir sîn et aber hie.
ine gesach zem tôde nie helde gerner komen,
die daz golt des küniges uns ze vâre hânt genomen.>
dô riefen ir genuoge:< nâher, helede, baz,
daz wir dâ suln enden, und tuon bezîte daz.
hie belîbet niemen wan der doch sterben sol.>
dô sach man schiere ir schilde stecken gêrschüzze vol.
waz mag ich sagen mêre? wol zwelf hundert man
versuohten ez vil sêre wider unde dan.
dô kuolten an den vînden die geste wol ir muot.
ez enmohte niemen scheiden: des sach man vliezen daz bluot
von verchtiefen wunden: der wart dâ vil geslagen.
dô hôrte man genuoge nâch ir friunden klagen.
die frumen sturben alle dem rîchen künige hêr.
des heten holde mâge nâch in jâmer unde sêr. xxxvi âventiure wie rüedegêr erslagen wart.
ez heten die ellenden wider morgen guot getân.
wine der gotelinde kom ze hove gegân.
dô sach er beidenthalben diu ungefüegen sêr.
daz weinte inneclîche der getriuwe rüedegêr.
< owê,> sprach der recke,< deich ie den lîp gewan.
daz disen starken jâmer kan niemen understân!
swie gern ichz vriden wolde, der künic entuot es niht,
wander der sînen leide ie mêre und mêre gesiht.>
dô sande an dietrîchen der guote rüedegêr,
ob siz noch kunden wenden an den künigen hêr.
dô enbôt im der von berne:< wer möht ez understân?
ezn wil der künic ezele scheiden niemen enlân.>
dô sach ein hiunen recke rüedegêren stân
mit weinenden ougen, und het des vil getân.
er sprach zer küniginne:< nu seht ir, wie er stât,
der doch gewalt den meisten bî iu und ezelen hât,
und dem ez allez dienet, liut und ouch diu lant.
wie ist sô vil der bürge und der erbe an in gewant,
der er von dem künige sô vil gehaben mac!
er gesluoc in disen stürmen noch nie lobelîchen slac.
mich dunket, ern ruoche, wie ez hie umbe gât,
daz et er den vollen nâch sîme willen hât.
man giht in, er sî küener danne iemen müge sîn:
daz ist in disen sorgen worden boeselîche schîn.>
mit trûrigem muote der vil getriuwer man,
den er daz reden hôrte, der helt der blicht in an.
er dâht:< du solt ez arnen, du gihest, ich sî verzaget:
du hâst diu dînen maere ze hove ze lûte gesaget.>
die fûst begunder twingen: dô lief er in an.
er sluoc sô krefteclîche den hiunischen man,
daz er im vor den füezen lac vil schiere tôt.
dô was aber gemêret des künic ezelen nôt.
< fürder, zage boese,> sprach dô rüedegêr.
< ich hân doch genuoge leit unde sêr:
daz ich hie niht enstrîte, zwiu wîzestu mir daz?
jâ waer ich den gesten gerne groezlîch gehaz,
un allez daz ich möhte, daz het ich in getân,
niwan daz ich die degene her gefüeret hân:
ich was ir geleite in mînes herren lant.
des ensol mit in niht strîten mîn vil ellendes hant.>
dô sprach zem marcgrâven ezel der künic hêr:
< wie habt ir uns geholfen, vil edel rüedegêr?
wan wir sô vil der veigen hie ze lande hân,
wir bedorften ir niht mêre: ir habt vil übele getân.>
dô sprach der ritter edele:< dâ beswârt er mir den muot
und hât mir verwizzen êre unde guot,
des ich von dînen handen habe sô vil genomen:
daz ist dem lügenaere ein teil unstätelîchen komen.>
kriemhilt saz bî ezelen, diu het ez ouch gesehen,
daz von des recken zorne dem hiunen was geschehen.
si kleit ez ungefüege; ir ougen wâren naz.
si sprach zuo rüedegêre:< wie haben wir verdienet daz,
daz ir mir und dem künige mêret unser leit?
nu habt ir uns doch, rüedegêr, allez her geseit,
ir woldet durch uns wâgen die êre und ouch daz leben.
ich hôrt iu vil der recken den prîs vil groezlîchen geben.
ich man iu der genâden, und ir mir habt geswarn,
dô ir mir zuo ezelen her ze lande rietet varn,
daz ir mir woldet dienen an unser eines tôt.
den enwart mir armen wîbe nie sô groezlîche nôt.>
< daz ist âne lougen, ich swuor iu, edel wîp,
ich wolde durch iuch wâgen die êre und ouch den lîp:
daz ich die sêle vliese, des enhân ich niht gesworn.
jâ brâht ich her ze lande die iuwern brüeder wol geborn.>
si sprach:< gedenke, rüedegêr, der grôzen triuwen dîn,
der staete und ouch der eide, daz du den schaden mîn
immer woldest rechen, und elliu mîniu leit.
des man ich dich hiute, degen küene und gemeit.>
ezele der rîche vlêgen ouch began.
dô buten si sich beide ze füezen für den man.
den guoten marcgrâven trûren man dô sach.
der vil getriuwe recke harte jaemerlîchen sprach:
< owê mir gotes armen,> sprach der getriuwe man,
< aller mîner êren der muoz ich ab stân,
triuwen unde zühte, der got an mir gebôt.
vil rîcher got von himele, daz mihs wendet niht der tôt!
swelhez ich nu lâze und daz ander begân,
sô hân ich boeslîche und übele getân:
lâz aber ich si beide, mich schiltet elliu diet.
nu ruoche mich bewîsen der mir ze lebene geriet.>
dô bâten si genôte, der künic und ouch sîn wîp.
des muosen sider degene verliesen den lîp
vor rüedegêres handen, dâ ouch der helt erstarp.
ir muget daz balde hoeren, daz er vil jaemerlîchen warp.
er wiste schaden gewinnen und ungefüegiu leit.
er het dem künige vil gerne verseit
und ouch der küniginne. vil sêre vorht er daz,
ob er ir einen slüege, daz im diu werlt trüege haz.
dô sprach der marcgrâve rüedegêr, der küene man:
< her künic, nu nemt hin widere al daz ich von iu hân,
lant unde bürge, des sol mir niht bestên,
ich wil ûf mînen füezen in daz ellende gên.
alles guotes âne sô rûm ich diu lant,
mîn wîp und mîne tohter nim ich an mîne hant.
ê daz ich âne triuwe belîben müese tôt:
ich het genomen übele iuwer golt alsô rôt.>
dô sprach der künic ezele:< wer hülfe danne mir?
daz lant zuo den bürgen daz gib ich allez dir,
daz du mich rechest, rüedegêr, an den vînden mîn.
du solt ein künic gewaltec beneben mîme lîbe sîn.>
dô sprach aber rüedegêr:< wie sol ichz ane vân?
heim ze mîme hûse ich si geladet hân,
trinken unde spîse ich in mit triuwen bôt,
und gab in mîne gâbe: sol ich si dar zuo slahen tôt?
die liute waenent lîhte, daz ich sî verzaget.
deheinen mînen dienest hân ich in widersaget.
solde ich nu mit in strîten, daz waere missetân:
sô rouwe mich diu friuntschaft, die ich mit in geworben hân.
gîselher dem degene gab ich die tohter mîn.
sine kunde in dirre werlde niht baz verwendet sîn
ûf zuht und ouch ûf êre, ûf triuwe und ouch ûf guot.
ine gesach nie künec sô jungen sô rehte tugentlîch gemuot.>
dô sprach aber kriemhilt:< vil edel rüedegêr,
nu lâ dich erbarmen unser beider sêr,
mîn und ouch des küniges. gedenke wol dar an,
daz nie wirt deheiner sô leide geste gewan.>
dô sprach der marcgrâve wider daz edel wîp:
< ez muoz noch hiute gelten der rüedegêres lîp
swaz ir und ouch mîn herre mir liebes habt getân:
darumbe muoz ich sterben; ez mac niht langer nu gestân.
ich weiz wol, daz noch hiute mîne bürge und mîniu lant
nu ledec müezen werden von ir eteslîches hant.
ich bevilhe iu ûf genâde mîn wîp und mîn kint
und die vil ellenden, die dâ ze bechelâren sint.>
< nu lôn dir got, rüedegêr,> sprach der künic dô.
er und diu küniginne si wurden beidiu vrô.
< uns suln dîne liute vil wol bevolhen wesen:
ouch getrouwe ich mîme heile, daz du maht selbe wol genesen.>
dô liez er an die wâge die sêle und ouch den lîp.
dô begunde weinen daz ezelen wîp.
er sprach:< ich wil iu leisten als ich gelobet hân.
owê der mînen friunde, die ich leider muoz bestân.>
man sach in von dem künige in starken riuwen gên.
dô sach er sîner recken ein teil dâ nâhen stên.
er sprach:< ir sult iuch wâfen, alle mîne man:
die küenen burgonden muoz ich nu leider bestân.>
dô brâhte man den recken ir gewaefen al zehant.
ez der helm waere und ouch des schildes rant,
von ir ingesinde wart ez in dar getragen.
sît hôrten leidiu maere die küenen ellenden sagen.
gewâfent wart dô rüedegêr mit fünf hundert man:
dar über zwelf hundert recken ze helf er ouch gewan;
die wolden prîs erwerben in des sturmes nôt:
sine wisten niht der maere, daz in sô nâhte der tôt.
dô sach man rüedegêre under helme gân.
ez truogen swert diu scharpfen des marcgrâven man,
und dar zuo vor ir handen die liehten schilde breit.
daz sach der videlaere: ez was im âne mâze leit.
ouch sach der junge gîselher sînen sweher gên
mit ûf gebundem helme. wie mohter dô verstên,
was er dâ mite meinte, niwan allez guot?
des wart der künic edele von herzen vroelîch gemuot.
< nu wol mich solher friunde,> sprach gîselher der degen,
< die wir hân gewunnen her ûf disen wegen.
wir suln mînes wîbes vil wol geniezen hie.
mir ist liep ûf mîne triuwe, daz ie der hîrât ergie.>
< ine weiz, wes ir iuch troestet,> sprach dô der spileman.
< wâ gesâhet ir ie durch suone sô manigen recken gân
mit ûf gebunden helmen, die trüegen swert enhant?
an uns wil dienen rüedgêr sîne bürge und sîniu lant.>
bedaz der videlaere die rede vol sprach,
den guoten marcgrâven man vor dem hûse sach.
sînen schilt den guoten satzer für den fuoz.
dô muoser den gesten versagen dienest unde gruoz.
der edel marcgrâve rief hin ûf zehant:
< nu wert iuch, edeln recken von burgonden lant.
ir soldet mîn geniezen: ir engeltet leider mîn.
ê dô wâren wir gefriunde: nu muoz ich iuwer vîent sîn.>
dô erschracten dirre maere die nôthaften man.
in was der trôst enpfallen, den si dâ wânden hân,
dô mit in wolde strîten, dem si dâ wâren holt.
si heten doch von vîenden vil michel arebeit gedolt.
< nune welle got von himele,> sprach gunther der degen,
< daz ir iuch sult genâden noch an us bewegen
und der vil grôzen triuwe, der wir doch heten muot.
ich wil iu des baz getrouwen, daz ir ez nimmer getuot.>
< ine mages niht gelâzen,> sprach dô der küene man,
< ich muoz mit iu strîten, wande ichz gelobet hân.
nu wert iuch, küenen degene, sô lieb iu sî der lîp.
mich enwoldes niht erlâzen des künic ezelen wîp.>
< ir widersaget uns nu ze spâte,> sprach dô der künic hêr.
< nu müez iu got vergelten, vil edel rüedegêr,
triuwe unde minne, die ir uns habt getân,
ob irz an dem ende woldet minneclîcher lân.
wir soldenz immer dienen daz ir uns habt gegeben,
ich und mîne mâge, ob ir uns liezet leben,
die hêrlîchen gâbe, dô ir und iuwer man
uns fuortet friuntlîche zuo dirre hôchgezîte dan.>
< wie wol ich iu des gunde,> sprach rüedegêr der degen,
< daz ich iu mîne gâbe noch dicke solde wegen
mit vollen willeclîche, als ich des hete wân:
sône wurde mir darumbe nimmer schelten getân.>
< erwindet, edel rüedegêr,> sprach dô gêrnôt,
< wandez wirt deheiner gesten nie erbôt
sô rehte minneclîche, als ir uns habt getân.
des sult ir wol geniezen, ob wir bî lebene bestân.>
< daz wolde got,> sprach rüedegêr,< vil edel gêrnôt,
daz ir ze rîne waeret und ich waere tôt
mit etelîchen êren, sît ich iuch sol bestân.
ez enwart noch nie an degenen wirs von friunden getân.>
< nu lôn iu got, her rüedegêr,> sprach aber gêrnôt,
< die vil rîchen gâbe. mich riuwet iuwer tôt,
sol an iu verterben sô tugentlîcher muot.
ich trage hie iuwer wâfen, daz ir mir gâbet, helet guot.
daz ist mir nie geswichen in aller dirre nôt:
under sînen ecken lît manic ritter tôt.
ez ist ein lûter unde staete, hêrlîch unde guot.
ich waen, sô rîche gâbe ein recke nimmer mêr getuot.
und welt ir niht erwinden, irn wellet zuo zuns gân,
slaht ir mir iht der friunde, die ich noch hinne hân,
mit iuwer selbes swerte nim ich iu den lîp:
sô riuwet ir mich, rüedegêr, und iuwer hêrlîchez wîp.>
< daz wolde got, her gêrnôt; und möhte daz ergân,
daz aller iuwer wille waere hie getân,
und daz genesen waere iuwer friunde lîp!
iu sol vil wol getrouwen bêdiu mîn tohter und mîn wîp.>
des antwurt im gîselher, der edeln uoten kint:
< wie tuot ir sô, her rüedegêr? die mit mir komen sint,
si sint iu alle waege. ir grîfet übel zuo:
die iuwern schoenen tohter welt ir verwitewen ze fruo.
swenne ir und iuwer recken mit strîte mich bestât,
wie rehte unfriuntlîche ir daz schînen lât,
daz ich iu wol getrouwe für alle ander man;
dâ von ich zeimen wîbe iuwer tohter mir gewan.>
< gedenket iuwer triuwe, vil edel künic hêr,
gesende iuch got von hinnen,> sô sprach rüedegêr,
< lât die juncfrouwen niht engelten mîn:
durch aller fürsten tugende sô ruochet ir genaedic sîn.>
< daz taet ich wol von schulden,> sprach gîselher daz kint.
< die edeln mîne mâge, die noch hier inne sint,
suln die von iu ersterben, sô muoz gescheiden sîn
diu vil staete friuntschaft zuo ziu und ouch dem wîbe mîn.>
< nu müez uns got genâden,> sprach dô der küene man.
dô huoben si die schilde, alsô si wolden dan
strîten zuo den gesten in kriemhilde sal.
dô rief vil lûte hagene von der stiegen hin zetal:
< belîbet eine wîle, vil edel rüedegêr,>
alsô sprach dô hagene,< wir wolden reden mêr,
ich und mîne herren, des uns twinget nôt.
waz mac gefrumen ezelen unser ellenden tôt?
ich stân in grôzen sorgen, vil edel fürste milt:
mir gab diu marcgrâvinne disen rîchen schilt,
den habent mir die hiunen zerhouwen vor der hant.
ich fuort in minneclîchen her in ezelen lant.
daz wolde got von himele,> sprach aber hagene,
< und het ich schilt sô guoten hie ze tragene,
alsô du hâst vor hende, vil edel rüedegêr,
sône gerte ich hie zen hiunen deheiner halsperge mêr.>
< vil gerne waere ich dir guot mit mîme schilde,
torst ich diren gebieten vor kriemhilde.
doch nim du in hin, hagene, und trag in vor der hant.
hey, soldestu in füeren in der burgonden lant!>
dô er im sô willeclîche den schilt ze gebene bôt,
dô wart genuoger ougen von weinen harte rôt.
ez was diu leste gâbe, die sider immer mêr
gebôt deheime degene von bechelâren rüedegêr.
swie grimme hagene waere und swie herte gemuot,
doch erbarmet in diu gâbe, die der helt guot
bî sînen lesten zîten sô nâhe hete getân.
vil manic ritter edele mit im trûren dô began.
< nu lôn iu got von himele, vil edel rüedegêr,
ez wirt iuwer gelîche deheiner nimmer mêr,
der ellenden recken sô milteclîchen gebe.
got sol daz gebieten, daz iuwer tugent immer lebe.
nu lôn ich iu der gâbe,> sprach hagene der degen,
< daz ich mich alles übeles wil gein iu bewegen,
daz nimmer iuch gerüeret in strîte hie mîn hant,
ob ir si alle slüeget, die von burgonden lant.>
des neig im dô mit zühten der marcgrâve hêr.
die liute weinten alle, daz disiu starken sêr
niemen scheiden kunde: daz was ein michel nôt.
vater aller tugende lag an rüedegêre tôt.
dô sprach ouch von dem hûse volkêr der spileman:
< sît mîn geselle hagene den vride hât getân,
den sult ir alsô staete hân von mîner hant.
daz habt ir wol verdienet, dô wir kômen in daz lant.
vil edeler marcgrâve, ir sult mîn bote sîn.
dise rôten bouge gab mir diu marcgrâvin,
daz ich si tragen solde hie zer hôchgezît:
daz hân ich geleistet, daz ir mîn ziuc des sît.>
< daz wolde got von himele,> sprach dô rüedegêr,
< daz diu marcgrâvinne noch solde geben mêr.
diu maere sage ich gerne der triutinne mîn,
und gesihe ich si gesunde, des sult ir âne zwîvel sîn.>
alser im daz gelobte, den schilt huop rüedegêr.
des muotes er irtobete. dône beit er dâ niht mêr,
er lief ûf zuo den gesten eime recken gelîch.
manigen slac vil swinden sluoc der marcgrâve rîch.
die zwêne wichen hôher, volkêr und hagene,
wandez im ê gelobten die snellen degene.
noch vant er alsô küenen bî dem turne stân,
daz rüedegêr des strîtes mit grôzen sorgen began.
durch mortraechen willen sô liezen si in dar in,
gunther unde gêrnôt: si heten helede sin.
gîselher stuont ûf hôher: zewâre ez was im leit.
er versach sich noch des lebenes: darumbe er rüedegêren meit.
dô sprungen zuo den vînden des marcgrâven man.
man sach si degenlîche nâch ir herren gân.
diu vil scharpfen wâfen si truogen an der hant:
des brast dâ vil der helme und manic hêrlîcher rant.
dô sluogen die vil müeden manigen winden slac
den von bechelâren, der ebene gelac,
durch die liehten ringe vaste unz ûf daz verch.
si frumten in dem sturme diu vil hêrlîchen werch.
daz edel ingesinde was komen gar dar in:
volkêr unde hagene die sprungen balde hin.
sine gâben vride niemen wan dem einem man.
von ir beider hande daz bluot durch helme nider ran.
wie rehte gremlîche vil swerte drinne erklanc!
vil der schildes spangen ûz den slegen spranc:
des reis ir schiltgesteine verhouwen in daz bluot.
si vâhten alsô grimme, daz man ez nimmer mêr getuot.
der vogt von bechelâren gie wider unde dan,
alsô der mit ellen in sturme werben kan.
dem tet des tages rüedegêr mit strîte wol gelîch,
daz er ein degen waere, vil küen und ouch vil lobelîch.
hie stuonden dise zwêne, gunther unde gêrnôt:
si sluogen in dem strîte vil manigen helt tôt.
gîselher und dancwart, die bêde ez ringe wac:
des frumten si vil manigen unz ûf ir jungesten tac.
wol zeigte der marcgrâve, daz er was starc genuoc,
küene und wol gewâfent: hey, waz er helde sluoc!
daz sach ein burgonde: dô dwang in zornes nôt.
dâ von begunde nâhen des guoten rüedegêres tôt.
ez was der starke gêrnôt: den helt den rief er an.
er sprach zem marcgrâven:< ir welt mir mîner man
niht genesen lâzen, vil edel rüedegêr,
daz müet mich âne mâze: ine kans niht an gesehen mêr.
nu mag iu iuwer gâbe wol ze schaden komen,
sît ir mîner friunde mir habt sô vil genomen.
nu wendet iuch herumbe, vil edel küene man:
iuwer gâbe wirt verdienet, sô ich aller hôhste kan.>
ê daz der marcgrâve vol zuo zim koeme dar,
des muosen liehte ringe werden missevar.
dô sprungen zuo zein ander die êre gernde man.
ir ietweder schirmen für starke wunden im began.
ir swert sô scherpfe wâren, ez enkunde niht gewegen.
dô sluoc gêrnôten rüedegêr der degen
durch helm vlinsherten, daz nider vlôz daz bluot.
daz vergalt im wol mit ellen der ritter küen unde guot.
die rüedegêres gâbe an hende er hôhe erwac:
swie wunt er waer zem tôde, er sluog im einen slac
durch sînen schilt guoten unz ûf diu helmgespan,
dâ von ersterben muose der schoenen gotelinde man.
jâne wart nie wirs gelônet sô rîcher gâbe mêr.
dô vielen bêde erslagene, die recken alsô hêr,
gelîch in dem sturme von in selber hant.
alrêrst erzurnede hagene, dô er den grôzen schaden vant.
dô sprach der helt von tronege:< ez ist uns übel komen.
wir haben an in beiden sô starken schaden genomen,
den nimmer überwindent ir liute und ouch ir lant.
die rüedegêres degene die müezen nu sîn unser pfant.>
dâne wolde ir deheiner dem andern niht vertragen.
vil maniger âne wunden dar nider wart geslagen,
der wol genesen waere: ob im wart solch gedranc,
swie gesunt er anders waere, dêr in dem bluote doch ertranc.
< owê mînes bruoder, der tôt ist hie gefrumt.
waz mir der leiden maere zallen zîten kumt!
ouch muoz mich immer riuwen mîn sweher rüedegêr.
der schade ist beidenthalben und diu vil groezlîchen sêr.>
dô die recken sâhen, daz si beide wâren tôt,
die dâ dannoch lebeten, die muosen lîden nôt.
der tôt der suochte sêre dâ sîn gesinde was:
der von bechelâren einer langer niht genas.
gunther unde gîselher und ouch hagene,
dancwart unde volkêr, die guoten degene,
die giengen dâ si funden ligen zwêne man:
dâ wart von den heleden mit jâmer weinens vil getân.
< der tôt uns sêre roubet,> sprach gîselher daz kint.
< lâzet iuwer weinen und gên wir an den wint,
daz die ringe erküelen uns sturmemüeden man.
jâ waen uns got niht langer nu daz leben welle lân.>
den sitzen, disen leinen sach man dâ manigen degen.
si wâren aber müezic: dâ wâren tôt gelegen
die rüedegêres helde. vergangen was der dôz.
sô lange wert diu stille, daz sîn die küniginne erdrôz.
< owê mir dirre swaere,> sprach des küniges wîp.
< si sprâchent al ze lange. unser vîende lîp
mac nu wol vrî belîben vor rüedegêres hant:
er wil si wider bringen heim in der burgonden lant.
waz hilfet, künic ezele, daz wir geteilet hân
mit im swaz er wolde? der helt hât missetân:
der uns dâ solde rechen, der wil der suone pflegen.>
des antwurt ir volkêr, der vil zierlîche degen:
< jâne zimt niht reden übele deheines küniges wîp.
unt törst ich heizen liegen alsus edel wîp,
sô het ir rüedegêre vil vreislîch an gelogen.
er unt die sînen degene sint an der suone gar betrogen.
er tet sô willeclîche daz im der künic gebôt,
daz er unt sîn gesinde ist hie gelegen tôt.
nu seht alumbe, kriemhilt, wem ir nu gebieten welt.
iu hât unz ûf den ende gedienet rüedegêr der helt.
welt ir des niht gelouben, man solz iuch sehen lân.>
durch ir herzen leide sô wart daz getân:
man truoc den helt verhouwen dâ in der künic ersach.
den ezelen degenen sô rehte leide nie geschach.
dô si den marcgrâven sâhen tôten tragen,
ezn kunde ein schrîbaere geprieven noch gesagen,
die manigen ungebaere, der wîb unde man
von ir herzen swaere aldâ bezeigen began.
dô wart ezeln jâmer sô starc unt alsô grôz,
als eines lewen stimme der rîche künic erdôz
mit herzeleidem wuofe: alsam tet ouch sîn wîp.
si klageten ungefuoge des guoten rüedegêres lîp. xxxvii âventiure wie des herren dietrîches recken alle wurden erslagen.
dô hôrt man allenthalben jâmer alsô grôz,
daz palas unde türne von dem wuofe erdôz.
dô hôrt ez ouch von berne ein dietrîches man.
durch disiu starken maere wie balder gâhen began!
dô sprach er zuo dem fürsten:< hoert, mîn her dietrîch.
swaz ich herr gelebt hân, sô reht unmügelîch
gehôrt ich klage nie mêre, als ich nu hân vernomen.
ich waen, der künic ezele ist selbe zuo dem schaden komen.
wie möhtens anders alle haben solhe nôt?
der künic oder kriemhilt, ir einez daz ist tôt
von den küenen gesten durch ir nît gelegen.
ez weinet harte sêre vil manic ûz erwelter degen.>
dô sprach der helt von berne:< mîne lieben man,
nune gâhet niht ze sêre. swaz hie hânt getân
die ellenden recken, des gêt in michel nôt.
und lât si des geniezen, daz ich in mînen vride bôt.>
dô sprach der küene wolfhart:< ich wil dar gân
und wil der maere vrâgen, waz si haben getân,
und wilz iu sagen denne, vil lieber herre mîn,
als ich ez rehte ervinde, waz diu rede müge sîn.>
dô sprach der herre dietrîch:< swâ man zornes sich versiht,
ob ungefüegiu vrâge denne dâ geschiht,
daz betrüebet recken vil lîhte danne ir muot.
jâne wil ich niht, wolfhart, daz ir die vrâge dâ zin tuot.>
dô hiez er helpfrîchen vil balde dar gân
und bat in daz ervinden an ezelen man
oder an den gesten selben, waz waere dâ geschehen.
dône het er nie von liuten sô grôzen jâmer mêr gesehen.
der bote vrâgte balde:< waz ist hie getân?>
dô seit man im diu maere:< dâ ist vil gar zergân
swaz wir freuden hêten in der hiunen lant.
hie lît erslagen rüedegêr von der burgonden hant.
die mit im dar in kômen, der ist einer niht genesen.>
dône kunde helpfrîche leider nimmer wesen.
jâne sagt er sîniu maere sô reht ungerne nie.
der bote dô hin widere vil sêre weinende gie.
< waz habt ir uns erfunden?> sprach dô dietrîch.
< wie weinet ir sô sêre, degen helpfrîch?>
dô sprach der küene recke:< ich mac wol balde klagen:
den guoten rüedegêre hât uns her gêrnôt erslagen.>
dô sprach der helt von berne:< daz ensol niht wellen got;
daz waer ein starkiu râche und ouch des tiufels spot.
wâmite hete rüedegêr an in daz verscholt?
jâ ist mir daz wol künde, er ist den burgonden holt.>
dô sprach der küene wolfhart:< und heten siz getân,
sô solt ez in allen an ir leben gân.
ob wirz in vertrüegen, des waeren wir geschant.
jâ hât uns vil gedienet des guoten rüedegêres hant.>
der vogt von amelunge bat iz ervarn baz.
vil harte senelîche er in ein venster saz.
dô hiez er hildebrande zuo den gesten gân,
daz er an in erfunde, waz dâ waere getân.
der sturmküene recke, meister hildebrant,
weder schilt noch wâfen truoger an der hant.
er wolde in sînen zühten zuo den gesten gân.
von sîner swester kinde wart im ein strâfen getân.
dô sprach der grimme wolfhart:< welt ir dar blôzer gân,
sône mag ez âne ein schelten nimmer wol bestân:
sô müezet ir lasterlîche tuon die widervart.
ob ir dar komet gewâfent, daz eteslîcher wol bewart.>
dô garte sich der wîse durch des tumben rât.
ê iz erfunde hildebrant, dô wâren in ir wât
alle dietrîches recken und truogen swert enhant.
dem helde was iz leide, vil gerne het erz erwant.
er vrâgte war si wolden.< wir wellen mit iu dar.
waz, ob von tronege hagene deste wirs getar
gein iu mit spotte sprechen, des er kan wol gepflegen?>
dô er die rede gehôrte, dâ von gestattes in der degen.
dô sach der küene volkêr wol gewâfent gân
die recken von berne, die dietrîches man,
begurtet mit den swerten, ir schilde vor der hant.
er sagtez sînen herren ûzer burgonden lant.
dô sprach der videlaere:< ich sihe dort her gân
sô rehte vîentlîche die dietrîches man
gewâfent under helme: si wellent uns bestân.
mich nimt des michel wunder, waz wir den recken haben getân.>
in den selben zîten kom ouch hildebrant.
dô sazter für die füeze sînen schildes rant.
er begunde vrâgen die guntheres man:
< owê, ir guoten degene, waz het iu rüedegêr getân?
mich hât mîn herre dietrîch her zuo ziu gesant:
ob erslagen hête iuwer deheines hant
den edeln marcgrâven, als uns ist geseit,
wir enkunden überwinden niht diu groezlîchen leit.>
dô sprach der grimme hagene:< daz maere ist ungelogen.
wie wol ich iu des gunde, het iuch der bot betrogen
durch rüedegêres liebe, daz lebte noch sîn lîp,
den immer mugen weinen bêdiu man und ouch diu wîp.>
dô si daz rehte erhôrten, daz er waere tôt,
dô klagten in die degene; ir triuwe in daz gebôt.
den dietrîches mannen sah man trähene gân
über bärte und über kinne: in was vil leide getân.
der herzoge ûzer berne sigestap dô sprach:
< nu hât gar ein ende genomen der gemach,
den uns ie fuogte rüedegêr nâch unser leide tagen.
freude ellender diete lît von iu degenen erslagen.>
dô sprach von amelungen der degen wolfwîn:
< und ob ich hiute saehe tôt den vater mîn,
mir enwurde nimmer leider denne umbe sînen lîp.
owê, wer sol nu troesten des guoten marcgrâven wîp?>
dô sprach in zornes muote der küene wolfhart:
< wer wîset nu die recken sô manige hervart,
alsô der marcgrâve vil dicke hât getân?
owê, vil edel rüedegêr, deich dînen tôt gelebt hân!>
wolfprant unde helpfrîch unde helmnôt,
mit allen ir friunden si weinten sînen tôt.
vor siuften mohte vrâgen niht mêr hildebrant.
er sprach:< nu tuot, ir degene, dar nâch mîn herre hât gesant.
gebt uns rüedegêren sô tôten ûz dem sal,
an dem gar mit jâmer lît unser vreuden val,
und lât uns an im dienen, daz er ie hât begân
an uns vil grôzer triuwen und ouch an manigem vremden man.
wir sîn ouch ellende als rüedegêr der degen.
wes lâzet ir uns bîten? lât in uns after wegen
tragen, daz wir nâch tôde lônen noch dem man.
wir hetenz pillîcher bî sîme lebene getân.>
dô sprach der künic gunther:< nie dienest wart sô guot,
den ein friunt friunde sô nâch tode tuot.
daz heiz ich staete triuwe, swer die kan begân.
ir lônet im von schulden, wander iu liebe hât getân.>
< wie lange suln wir vlêgen?> sprach wolfhart der degen.
< sît unser trôst der beste ist von iu tôt belegen
und wir sîn leider mêre mugen niht gehaben,
lât in uns tragen hinnen, dâ wir den recken begraben.>
des antwurte volkêr:< niemen in iu gît.
nemt in in dem hûse, dâ der degen lît
mit sînen tiefen wunden gevallen in daz bluot:
sô ist ez ein voller dienest, den ir hie rüedegêre tuot.>
dô sprach der küene wolfhart:< lât sîn, her spileman,
irn durfet uns niht reizen: ir habt uns leit getân.
törst ich vor mîme herren, sô koemet irs in nôt:
des müezen wir ez lâzen, wan er uns strît mit iu verbôt.>
dô sprach der videlaere:< der vorht ist gar ze vil,
swaz man im verbiutet, derz allez lâzen wil.
daz enkan ich niht geheizen rehten heldes muot.>
diu rede dûhte hagenen von sîme hergesellen guot.
< welt ir den spot niht lâzen,> sprach aber wolfhart,
< ich entrihtiu lîht die seiten, swenne ir die widervart
rîtet gegen rîne, daz irz wol mugt gesagen.
iuwer übermüeten mag ich langer niht vertragen.>
dô sprach der videlaere:< swenn ir die seiten mîn
verirret guoter doene, der iuwer helmes schîn
mac wol trüebe werden von der mînen hant,
swie halt ich gerîte in der burgonden lant.>
dô wolder zuo zim springen, wan daz in niht enlie
hildebrant sîn oehaim in vaste zim gevie:
< ich waen, du woldest wüeten durch dînen tumben zorn.
mînes herren hulde wir heten immer mêr verlorn.>
< lât ab den lewen, meister, er ist sô grimme gemuot.
kumt er mir zen handen,> sprach volkêr der helt guot,
< het er die werlde alle mit sîner hant erslagen,
ich slah in, daz erz widerspel nimmer mêre darf gesagen.>
des wart vil harte erzürnet der bernaere muot.
den schilt gezuchte wolfhart, ein sneller degen guot:
alsam ein lewe wilder lief er vor in dan.
im wart ein gaehez volgen von sînen friunden getân.
swie wîter sprünge er pflaege für des sales want,
doch ergâhet in vor der stiegen der alde hildebrant:
er wolde in vor im lâzen niht komen in den strît.
si funden daz si suochten an den ellenden sît.
dô gespranc zuo hagene maister hildebrant:
diu swert man hôrt erklingen an ir beider hant.
si wâren harte erzürnet: vil wol erkôs manz sint.
von ir beider wâfen gie der viurrôter wint.
di wurden dô gescheiden in des strîtes nôt:
daz tâten die von berne, als in ir kraft gebôt.
zehant dô wande hildebrant von hagene balde dan:
dô lief der starke wolfhart den küenen volkêren an.
er sluoc den videlaere ûf den helm guot,
daz des swertes ecke unz an die spangen wuot.
daz vergalt mit ellen der küene spileman:
dô sluoger wolfharten, daz er strûchen began.
fiur ûz den ringen des hiuwen si genuoc.
haz ir ieslîcher dem andern vaste truoc.
die schiet dô von berne der degen wolfwîn:
ob er ein helt niht waere, des enkunde niht gesin.
gunther der vil küene mit williger hant
enpfie die helde maere von amelunge lant.
gîselher der starke, diu liehten helmvaz,
der frumt er dâ vil manigez von bluote rôt unde naz.
dancwart, hagenen bruoder, was ein grimmec man.
swaz er dâ vor hête in strîte getân
den ezelen recken, daz was gar ein wint.
alrêrst vaht tobelîche des küenen adrîânes kint.
gêrbart unde wîchart, helpfrîch und rischart,
die heten in manigen stürmen vil selten sich gespart:
des brâhten si wol innen die guntheres man.
dô sach man wolfpranden in sturme hêrlîche gân.
dô streit als er wuote der alde hildebrant.
vil manic küener recke vor wolfhartes hant
mit tôde muose vallen von swerten in daz bluot.
sus râchen rüedegêre die recken küene unde guot.
sigestap von berne, als im sîn ellen riet,
hey, waz er in dem sturme der herten helme schriet
den sînen vîanden! dietrîches swestersun
der kunde in dem sturme bezzers nimmer niht getuon.
volkêr der vil starke, dô er daz ersach,
daz sigestap der küene den bluotigen bach
hiuw ûz herten ringen, daz was dem degene zorn.
dô spranger im begegene: dô hete sigestap verlorn
von dem videlaere vil schiere aldâ daz leben:
er begunde im sîner künste al solhen teil dâ geben,
daz er von sîme swerte muose ligen tôt.
daz rach der alde hildebrant, als im sîn ellen daz gebôt.
< owê vil liebes herren,> sprach meister hildebrant,
< der hie lît erstorben von volkêres hant.
nune sol der videlaere langer niht genesen.>
zorn der hildebrandes kunde grimmer niht gewesen.
dô sluoger volkêre, daz im diu helmbant
stuben allenthalben zuo des sales want
von helme und ouch von schilde, dem küenen spileman.
dâ von der videlaere dô den ende dâ gewan.
dô drungen zuo dem strîte die dietrîches man.
si sluogen, daz die ringe vil hôhe waeten dan,
und daz man ort der swerte imme gewelbe stecken sach.
si hiuwen ûz den helmen den heize vliezenden bach.
dô sach von tronege hagene volkêren tôt.
daz was zer hôchgezîte sîn aller meistiu nôt,
die er dâ hete gewunnen an mâgen und an man.
owê wie grimme hagene den helt rechen began!
< nune sol ez niht geniezen der alde hildebrant.
mîn helfe lît erslagene hie von des heldes hant,
der beste hergeselle, den ie man gewan.>
den schilt den ruchter hôher: dô gie er houwende dan.
helpfrîch der vil starke dancwarten sluoc.
gunther unde gîselher den was ez leit genuoc,
dô si in sâhen vallen in der starken nôt.
er het wol vergolten mit sînen handen sînen tôt.
swie vil von manigen landen gesamnet waere dar,
vil fürsten krefteclîche gegen ir kleinen schar,
waeren die kristen liute wider si niht gewesen,
si waeren mit ir ellen vor allen heiden wol genesen.
die wîle gie dô wolfhart beide wider unde dan
allez houwende die guntheres man.
er was die dritten kêre den palas zende komen.
jâ het er den künigen sô vil der recken dâ genomen.
dô rief der starke gîselher wolfharten an:
< owê, daz ich sô grimmen vîent ie gewan!
edel ritter küene, nu wendet gegen mir.>
si kômen zuo ein ander sît mit ellenthafter gir.
wolfhart gein gîselhere kêrt in den strît,
dô sluog ir ietwedere vil manige wunden wît.
sô rehte krefteclîche er zuo dem künige dranc,
daz im daz bluot von füezen al über daz houbet sîn gespranc.
mit grimmen slegen swinden der edeln uoten kint
enpfie vil pitterlîche den küenen recken sint.
swie küene wolfhart waere, er mohte niht genesen
vor dem jungen künige: niemen dorfte küener wesen.
dô sluog er wolfharte durch eine prünne guot,
daz im von der wunden vil sêre vlôz daz bluot.
er wunte zuo dem tôde den dietrîches man.
ez enhet ân einen recken ander niemen getân.
alsô der küene wolfhart der wunden enpfant,
den schilt liez er dô vallen, hôher an der hant
huober daz starkez wâfen: daz was scharpf genuoc.
durch helm und durch ringe der helt dô gîselheren sluoc.
si heten beide ein ander den grimmen tôt getân.
dône lebt ouch nu niht mêre der dietrîches man
wan hildebrant aleine. dô er den neven vallen sach,
im waen vor sîme tode sô rehte leide nie geschach.
ouch wâren gar gevallen gunthers degen,
niwan si einen zwêne, er und hagene.
si stuonden in dem bluote tief unz an diu knie.
hildebrant harte balde hin über sînen neven gie.
er beslôz in mit armen und wolde in tragen dan
mit im ûzem hûse. er muose in ligen lân:
er was ein teil ze swaere. wider in daz bluot
enpfiel er im ûz handen. dô blicht ûf der degen guot.
dô sprach der tôtwunde:< vil lieber oeheim mîn,
irn muget an disen zîten mir niht frum gesîn.
nu hüetet iuch vor hagene: jâ dunket ez mich guot.
er treit in sîme herzen einen grimmigen muot.
unde ob mich mîne mâge nâch tôde wellen klagen,
den naehsten und den besten den sult ir daz sagen,
daz si nâch mir niht weinen: daz ist âne nôt.
vor eines küniges handen lige ich hie hêrlîchen tôt.
ich hân ouch sô vergolten hier inne mînen lîp,
daz ez wol mugen beweinen der guoten ritter wîp.
ob iuch des iemen vrâge, sô muget ir balde sagen,
vor mîn eines handen ir lît wol hundert erslagen.>
dô gedâht ouch hagene an den spileman.
dem der alde hildebrant sîn leben an gewan.
dô sprach er zuo dem küenen:< ir geltet mîniu leit.
ir habt uns hinne erbunnen vil maniges recken gemeit.>
er sluoc ûf hildebranden, daz man wol vernam
balmungen diezen, daz sîvride nam
hagene der küene, dâ er den recken sluoc.
dô widerstuont im hildebrant, der im vil wênic iht vertruoc.
der wolfhartes oeheim sluog ein wâfen breit
ûf hagenen von tronege, daz ouch vil sêre sneit.
dône kunder niht verwunden den guntheres man.
dô sluog aber in hagene durch eine prünne wolgetân.
alsô meister hildebrant der wunden enpfant,
dô vorht er schaden mêre von der hagenen hant:
den schilt warf er über rücke der dietrîches man.
mit der starken wunden der helt vil kûme danne entran.
dar inne was niemen lebende, als ich gesaget hân,
niwan die einen zwêne, gunther und ouch sîn man.
mit bluote gie berunnen der alde hildebrant.
er brâhte leidiu maere dâ er sînen herren vant.
dô sacher trûreclîche sitzen hie den man.
leides michel mêre der fürste dô gewan,
als er hildebranden ersach von bluote rôt.
dô vrâgt er in der maere, als im diu sorge gebôt.
< wan sagt ir mir, meister, wie sît ir sô naz
worden von dem bluote, oder wer tet iu daz?
ich waen, ir mit den gesten zem hûse habt gestriten.
ich verbôt ez iu sô sêre, dô waer ez pillîch vermiten.>
< swie übel disiu maere mir stên ze sagene,>
er sprach,< dise wunden sluoc mir hagene,
dô ich ûz dem hûse wolde wenden dan.
wie kûm ich mit dem lebene dem selben vâlande entran!>
dô sprach der bernaere:< vil reht ist iu geschehen,
dô ir mich friuntschefte den helden hôrtet jehen,
daz ir den vride brâchet, den ich in het gegeben.
hete ihs niht immer schande, ir soldet vliesen daz leben.>
< nune zürnet niht sô sêre, mîne herre dietrîch.
an mir und mînen friunden der schade ist gremelîch.
wir wolden rüedegêren getragen haben dan:
des enwolden uns niht gunnen des künec guntheres man.>
< sô wê mir dirre leide: ist rüedegêr doch tôt!
daz muoz mir sîn ein jâmer vor aller mîner nôt.
gotelint diu edele ist mîner basen kint.
ach wê der armen weisen, die dâ ze bechelâren sint.>
riuwen und ouch leides mant in dô sîn tôt.
er begunde starke weinen: des gie dem helede nôt.
< owê getriuwer helfe, der ich verlorn hân!
jâne überwinde ich nimmer des künic ezelen man.>
er sprach ze hildebrande:< muget ir mir doch sagen,
wer der degen waere, der in dâ hât erslagen?>
er sprach:< daz tet mit kreften der starke gêrnôt:
vor rüedegêres handen muos ouch der degen ligen tôt.>
er sprach:< meister hildebrant, nu saget mînen man,
daz si sich balde wâfen: jâ wil ich dar gân;
und heizet mir gewinnen mîn liehtez wîcgewant,
ich wil selbe vrâgen die helede ûz burgonden lant.>
dô sprach meister hildebrant:< wer sol ziu gên?
swaz ir habt der lebenden, die seht ir bî iu stên.
daz bin ich alterseine: die andern die sint tôt.>
dô erschracter dirre maere: des gie dem recken grôziu nôt;
wander leit sô grôzez zer werlde nie gewan.
er sprach:< unt sint erstorben alle mîne man,
sô hât mîn got vergezzen. ich was ein künic rîch:
nu mag ich wol heizen der vil arme dietrîch.>
< wie kundez sich gefüegen,> sprach aber dietrîch,
< daz si alle sint erstorben, die helde lobelîch,
von den strîtmüeden, die doch heten nôt?
wan durch mîn ungelücke, in waere vremde noch der tôt.
owê, vil lieber wolfhart, sol ich dich hân verlorn,
sô mac mich balde riuwen, daz ich ie wart geborn;
sigestap und wolfwîn, und ouch wolfprant,
wer sol mir danne helfen in der amelunge lant?
helpfrîch der vil küene, und ist mir der erslagen,
gêrbart unde wîchart, wie solde ich die verklagen?
daz ist an mînen freuden mir der leste tac.
owê, daz vor leide niemen sterben nemac!> xxxviii âventiure wie der herre dietrîch gunthern und hagenen betwang.
dô suochte der herre dietrîch selbe sîn gewant:
dô half, daz er sich wâfent, maister hildebrant.
dô klaget alsô sêre der kreftige man,
daz im daz hûs erdiezen gein sîner stimme began.
der helt gewan dô widere rehten mannes muot.
in grimme wart gewâfent dô der degen guot:
einen schilt vil vesten den nam er an die hant.
nâch schaden in dô trôste der vil küene hildebrant.
do sprach von tronege hagene:< ich sihe dort her gân
den herren dietrîchen: der wil uns bestân
nâch sîme starken leide, daz im ist hie geschehen.
man sol daz hiute kiesen, wem man des besten müge jehen.
jâne dunket sich von berne der herre dietrîch
nie sô starc des lîbes und ouch sô gremelîch,
und wil erz an uns rechen, daz im ist getân,>
alsô reite hagene,< ich tarr in rehte wol bestân.>
die rede erhôrte dietrîch unde hildebrant.
er gie dâ er die recken beide stênde vant
ûzen vor dem hûse geleinet an den sal.
sînen schilt den guoten den sazte dietrîch zetal.
in leitlîchen sorgen sprach dô dietrîch:
< wie habt ir sô geworben, gunther, ein künic rîch?
ich ellender recke, waz ist an mir getân!
alles mînes trôstes des bin ich eine bestân.
iuch endûhte niht der volle an der vil grôzen nôt,
dô ir uns rüedegêren den recken sluoget tôt:
nu habt ir mir enbunnen aller mîner man.
jâ het ich iu degenen solher leide niht getân.
gedenket an iuch selben und an iuwer leit,
tôt der iuwer friunde und ouch diu arebeit,
ob ez iu guoten degenen beswaeret iht den muot.
owê, wie rehte unsanfte mir tôt der rüedegêres tuot!
ez geschach in der werlde nie manne leider mêr.
ir gedâhet übele an mîn und an iuwer sêr.
swaz ich freuden hête, diu lît von iu erslagen.
jâne kan ich nimmer mêre die mîne mâge verklagen.>
< jâne sîn wir niht sô schuldic,> sprach dô hagene.
< ez kômen her zem hûse die iuwern degene
ze vlîze wol gewâfent mit ir schar sô breit.
mich dunket, wie iu diu maere niht ze rehte sîn geseit.>
< waz sol ich anders gelouben? mir sagtez hildebrant,
dô mîne recken gerten von amelunge lant,
daz ir in rüedegêre gaebet ûz dem sal,
dô tât ir niwan spotten die küenen helde her zetal.>
dô sprach der künic von rîne:< si jâhen wolden tragen
rüedegêren hinnen; den hiez ich in versagen
ezeln ze leide, und niht den dînen man,
unze daz dô wolfhart darumbe schelten began.>
dô sprach der helt von berne:< ez muose et alsô sîn.
gunther, künec edele, durch die zühte dîn
sô ergetze mich der leide, diu mir sint getân,
und süenez, ritter küene, sô wil ich gar die schulde lân.
ergip dich mir ze gîsel, du und ouch dîn man:
sô wil ich iuch behüeten, sô ich beste kan,
daz iu hie zen hiunen niemen iht entuot.
ir sult an mir niht vinden niwan triuwe unde guot.>
< nune welle got von himele,> sprach dô hagene,
< daz sich dir ergaeben zwêne degene,
die du sô werlîche sihest gewâfent stân.
daz hiez ein michel schande und waer ouch übele getân.>
< irn sult ez niht versprechen,> sprach aber dietrîch.
< gunther unde hagene, jâ habt ir beide mich
sô sêre beswaeret, mîn herze und ouch den muot,
welt ir mich ergetzen, daz irz vil pillîchen tuot.
ich gibs iu mîne triuwe und gihtes iu mîn hant,
daz ich mit iu rîte heim in iuwer lant.
ich beleite iuch nâch den êren oder ich gelige tôt:
ich wil durch iuch verkiesen der mînen groezlîchen nôt.>
< nune gewähent sîn niht mêre,> sprach aber hagene.
< von uns enzimt daz maere niht ze sagene,
daz sich iu ergaeben zwêne alsô küene man:
nu siht man niemen mêre bî iu wan hildebrande stân.>
des antwurte hildebrant:< iuch möhte wol gezemen,
den fride mînes herren, ob ir den ruochet nemen.
ez kumt noch an die stunde vil lîht in kurzer zît,
daz ir in gerne naemet, und in iu danne niemen gît.>
< jâ naeme ich ê die suone,> sprach dô hagene,
< ê ich sô lasterlîche von eime degene
flühe, meister hildebrant, als ir habt hie getân.
ich wânde, daz ir kundet baz gein vîande stân.>
dô sprach meister hildebrant:< zwiu verwîzet ir mir daz?
nu wer was der ûf eime schilde vor dem waskensteine saz,
dô im von spâne walther sô vil der friunde sluoc?
ouch habt ir noch ze zeigen an iu selben genuoc.>
dô sprach der fürste dietrîch:< wie zimt daz helede lîp,
daz si suln schelten sam diu alten wîp?
ich verbiut iu, hildebrant, daz ir iht sprechet mêr.
mich ellenden recken twinget groezlîchiu sêr.>
< lât hoeren, friunt hagene,> sprach dô dietrîch,
< waz ir ê redetet, ir recken lobelîch,
dô ir mich gewâfent zuo ziu sâhet gân:
ir jâhet, daz ir eine mit strîte woldet mich bestân.>
< jâne lougent iu des niemen,> sprach hagene der degen,
< ine welle ez hie versuochen mit stichen und mit slegen,
ez ensi, daz mir zebreste daz nibelunges swert.
mich müet, daz mînes herren und mîn ze gîsel ist gegert.>
dô der recke erhôrte den grimmen hagenen muot,
den schilt vil balde zuchte der snelle degen guot.
wie balde gein im hagene von der stiegen spranc!
nibelunges swert daz guote vil lût ûf dietrîche erklanc.
dô wesse wol her dietrîch, daz der küene man
vil grimmes muotes waere: schermen im began
der voget von berne vor angestlîchen slegen.
wol erkander hagenen: er was ein ûz erwelter degen.
ouch vorht er balmungen, ein wâfen starc genuoc.
under wîlen dietrîch mit listen wider sluoc,
unze daz er hagenen mit strîte doch betwanc.
er sluog im eine wunden, diu was tief unde lanc.
dô dâht der herre dietrîch:< du bist in nôt erwigen:
ich hân er lützil êre, soltu nu tôt geligen.
ich wil ez sus versuochen, ob ich ertwingen kan
dich mir zeinem gîsel.> daz wart mit sorgen getân.
den schilt lie vallen dietrîch. sîn sterke diu was grôz:
mit beiden sînen armen er hagenen umbeslôz.
dô wart von im betwungen der vil küene man.
gunther der vil edele darumbe trûrin began.
hagenen bant dô dietrîch und fuort in dâ er vant
die edeln kriemhilde, und gab ir bî der hant
den küenisten recken, der ie swert getruoc.
nâch ir vil starkem leide dô wart ir liebe genuoc.
vor freuden neic dem recken daz ezelen wîp:
< immer sî dir saelic dîn herze und ouch dîn lîp.
du hâst mich wol ergetzet nâch aller mîner nôt.
ich sol ez immer dienen, mich enwendes der tôt.>
dô sprach der herre dietrîch:< ir sult in lân genesen,
vil edeliu küniginne. ez mac vil wol noch wesen,
daz iuch sîn dienst ergetzet des er iu hât getân.
er sol des niht engelten, daz man in siht gebunden stân.>
dô hiez si füeren hagenen an sîn ungemach,
dâ er lac beslozzen und dâ in niemen sach.
gunther der künec edele ruofen dô began:
< war kom der helt von berne? er hât mir leide getân.>
dô gie im hin begegene der herre dietrîch.
daz guntheres ellen daz was sô lobelîch:
ern beite dô niht mêre, er lief her für den sal.
von ir beider swerten huop sich ein ungefüeger schal.
swie vil der herre dietrîch lange was gelobt,
gunther was sô sêre erzürnet und ertobt,
wander nâch starken leiden sîn herzevîent was:
man sagtez noch für wunder, daz dô dietrîch ie genas.
ir ellen und ir sterke beide wâren grôz.
palas unde türne von den slegen dôz,
dô si mit swerten hiuwen ûf die helme guot.
ez het der künic gunther einen hêrlîchen muot.
sît twang in der von berne, sam hagenen ê geschach.
daz bluot man durch die ringe dem helde vliesen sach
von eime scharpfen swerte, daz truog her dietrîch.
doch het gewert gunther nâch müede lobelîche sich.
der herre wart gebunden von dietrîches hant,
swie künige niene solden lîden solhiu bant.
er dâht, ob er si lieze ungebunden wesen,
daz si zwêne inme lande niemen liezen genesen.
der vogt von berne der nam in bî der hant:
dô brâhter in gebunden dâ er kriemhilt vant.
dô was mit sîme leide ir sorge ein teil benomen.
si sprach:< künic gunther, sît mir grôze willekomen.>
er sprach:< ich soltiu nîgen, vil edel swester mîn,
ob iuwer grüezen möhte genaedeclîcher sîn.
ich weiz iuch, küniginne, sô zornic gemuot,
daz ir mir und hagenen vil swachez grüezen tuot.>
dô sprach der helt von berne:< vil edel küniges wîp,
ez enwart nie gîsel mêre sô guoter ritter lîp,
als ich iu, frouwe hêre, an in gegeben hân:
nu sult ir die ellenden mîn vil wol geniezen lân.>
si jach, si taet iz gerne. dô gie der küene man
mit weinenden ougen von in balde dan.
si rach sich gremelîche, daz ezelen wîp:
den ûz erwelten degenen nam si beiden den lîp.
sie lie si ligen sunder durch ir ungemach,
daz ir sît dewedere den andern nie gesach.
swie ez verlobt hête daz vil edele wîp,
sî dâht:< ich geriche hiute mîns vil lieben mannes lîp.>
dô gie die küniginne dâ si hagenen sach.
wie reht erbolgenlîche si zuo dem recken sprach:
< welt ir mir geben widere daz ir mir habt genomen,
sô muget ir mit dem lebene wir zen burgonden komen.>
dô sprach der grimme hagene:< diu rede ist gar verlorn,
vil edeliu küniginne. jâ hân ich des gesworn,
daz ich den hort iht zeige die wîle deheiner lebe
der mînen edelen herren, und in niemanne gebe.>
er wiste wol diu maere, sine liez in niht genesen.
wie möhte ein untriuwe immer sterker wesen?
er vorhte, sô si hête im sînen lîp genomen,
daz si danne ir bruoder lieze heim ze lande komen.
< ich bringez an ein ende,> gedâht daz edel wîp.
dô hiez si ir bruoder nemen den lîp.
man sluog im abe daz houbet: bî hâre si ez truoc
für den helt von tronege. dô wart im leide genuoc.
alsô der ungemuote sîns herren houbet sach,
wider kriemhilde dô der recke sprach:
< du hâst ez zeime ende nach dîme willen brâht,
und ist ouch rehte ergangen als ich mir hete gedâht.
nu ist von burgonden der edel künic tôt,
gîselher und volkêr, dancwart und gêrnôt,
den hort den weiz nu niemen wan got unde mîn:
der sol dich, vâlendinne, immer wol verholn sîn.>
si sprach:< sô habt ir übele geltes mich gewert.
sô wil ich doch behalten daz sîvrides swert.
daz truoc mîn holder vriedel, dô ir im nâmet den lîp
mortlîch mit untriuwen,> sprach dô daz jâmerhafte wîp.
si zôch ez von der scheiden: daz enkunder niht gewern.
dô dâhte si den recken des lîbes vol behern.
si huobez mit ir handen, daz houpt si im abe sluoc.
daz sach der künic ezele: dô was im leide genuoc.
< wâfen,> sprach der fürste,< wie ist nu tôt gelegen
von eines wîbes handen der aller beste degen,
der ie kom ze stürmen oder ie schilt getruoc!
swie vîent ich im waere, ez ist mir leide genuoc.>
dô sprach meister hildebrant:< jâne geniuzet si es niht,
daz si in slahen torste, swaz halt mir geschiht.
swie er mich selben braehte in angestlîche nôt,
idoch sô wil ich rechen des vil küenen recken tôt.>
hildebrant mit zorne zuo kriemhilde spranc:
er sluoc der küniginne einen grimmen swanc.
jâ tet ir diu sorge von dem degene wê:
si mohte lützil helfen, daz si sô angestlîchen schrê.
dô was gelegen aller dâ der veigen lîp.
ze stücken lac verhouwen dô daz edel wîp.
ezel unde dietrîch weinen dô began:
si klageten jaemerlîche alle ir mâge unde man.
diu vil michel êre was dâ gelegen tôt.
die liute heten alle jâmer unde nôt.
mit leide was verendet des küniges hôchgezît,
als ie diu liebe leide an dem ende gerne gît.
ine kan iuch niht bescheiden waz sider dâ geschach:
wan kristen unde heiden weinen man dô sach,
wîbe unde knehte und manige schoene meit:
die heten nâch ir friunden diu aller groezisten leit.
ine sage iu nu niht mêre von der grôzen nôt
( die dâ erslagen wâren, die lâzen ligen tôt),
wie ir dinc an geviengen sît der hiunen diet.
hie hât daz maere ein ende: daz ist der nibelunge liet.