gedaehte mans ze guote niht,
von dem der werlde guot geschiht,
so waerez allez alse niht,
swaz guotes in der werlde geschiht.
der guote man swaz in der guot
und niwan der werlt ze guote tuot,
swer daz iht anders wan in guot
vernemen wil, der missetuot.
ich hoere es velschen harte vil,
daz man doch gerne haben wil:
da ist des lützelen ze vil,
da wil man, des man niene wil.
ez zimet dem man ze lobene wol,
des er iedoch bedürfen sol,
und laze ez ime gevallen wol,
die wile ez ime gevallen sol.
tiur unde wert ist mir der man,
der guot und übel betrahten kan,
der mich und iegelichen man
nach sinem werde erkennen kan.
ere unde lop diu schepfent list,
da list ze lobe geschaffen ist:
swa er mit lobe geblüemet ist,
da blüejet aller slahte list.
reht als daz dinc zunruoche gat,
daz lobes noch ere niene hat,
als liebet daz, daz ere hat
und sines lobes niht irre gat.
ir ist so vil, die des nu pflegent,
daz si daz guote zübele wegent,
daz übel wider ze guote wegent:
die pflegent niht, si widerpflegent.
cunst unde nahe sehender sin
swie wol diu schinen under in,
geherberget nit zuo zin,
er leschet kunst unde sin.
hei tugent, wie smal sint dine stege,
wie kumberlich sint dine wege!
die dine stege, die dine wege,
wol ime, der si wege unde stege!
tribe ich die zit vergebene hin,
so zitic ich ze lebene bin,
son var ich in der werlt sus hin
niht so gewerldet, alse ich bin.
ich han mir eine unmüezekeit
der werlt ze liebe vür geleit
und edelen herzen zeiner hage,
den herzen, den ich herze trage,
der werlde, in die min herze siht.
ine meine ir aller werlde niht
als die, von der ich hoere sagen,
diu keine swaere enmüge getragen
und niwan in vröuden welle sweben:
die laze ouch got mit vröuden leben!
der werlde und diseme lebene
enkumt min rede niht ebene:
ir leben und minez zweient sich.
ein ander werlt die meine ich,
diu samet in eime herzen treit
ir süeze sur, ir liebez leit,
ir herzeliep, ir senede not,
ir liebez leben, ir leiden tot,
ir lieben tot, ir leidez leben:
dem lebene si min leben ergeben,
der werlt wil ich gewerldet wesen,
mit ir verderben oder genesen.
ich bin mit ir biz her beliben
und han mit ir die tage vertriben,
die mir uf nahe gendem leben
lere unde geleite solten geben:
der han ich mine unmüezekeit
ze kurzewile vür geleit,
daz si mit minem maere
ir nahe gende swaere
ze halber senfte bringe,
ir not damite geringe.
wan swer des iht vor ougen hat,
damite der muot zunmuoze gat,
daz entsorget sorgehaften muot,
daz ist ze herzesorgen guot.
ir aller volge diust dar an:
swa so der müezege man
mit senedem schaden si überladen,
da mere muoze seneden schaden.
bi senedem leide müezekeit,
da wahset iemer senede leit.
durch daz ist guot, swer herzeclage
und senede not ze herzen trage,
daz er mit allem ruoche
dem libe unmuoze suoche:
damite so müezeget der muot
und ist dem muote ein michel guot;
und gerate ich niemer doch dar an,
daz iemer liebe gernde man
dekeine solhe unmuoze im neme,
diu reiner liebe missezeme:
ein senelichez maere
daz tribe ein senedaere
mit herzen und mit munde
und senfte so die stunde.
nu ist aber einer jehe ze vil,
der ich vil nach gevolgen wil:
der senede muot so der ie me
mit seneden maeren umbe ge,
so siner swaere ie mere si.
der selben jehe der stüende ich bi,
wan ein dinc, daz mir widerstat:
swer innecliche liebe hat,
doch ez im we von herzen tuo,
daz herze stet doch ie dar zuo.
der innecliche minnen muot,
so der in siner senegluot
ie mere und mere brinnet,
so er ie serer minnet.
diz leit ist liebes alse vol,
daz übel daz tuot so herzewol,
daz es kein edele herze enbirt,
sit ez hie von geherzet wirt.
ich weiz ez warez alse den tot
und erkennez bi der selben not:
der edele senedaere
der minnet senediu maere.
von diu swer seneder maere ger,
dern var niht verrer danne her;
ich wil in wol bemaeren
von edelen senedaeren,
die reiner sene wol taten schin:
ein senedaer unde ein senedaerin,
ein man, ein wip, ein wip, ein man,
tristan isolt, isolt tristan.
ich weiz wol, ir ist vil gewesen,
die von tristande hant gelesen;
und ist ir doch niht vil gewesen,
die von im rehte haben gelesen.
tuon aber ich diu geliche nuo
und schepfe miniu wort dar zuo,
daz mir ir iegeliches sage
von disem maere missehage,
so wirbe ich anders, danne ich sol.
ine tuon es niht: si sprachen wol
und niwan uz edelem muote
mir unde der werlt ze guote.
binamen si taten ez in guot:
und swaz der man in guot getuot,
daz ist ouch guot und wol getan.
aber als ich gesprochen han,
daz si niht rehte haben gelesen,
daz ist, als ich iu sage, gewesen:
sin sprachen in der rihte niht,
als thomas von britanje giht,
der aventiure meister was
und an britunschen buochen las
aller der lantherren leben
und ez uns ze künde hat gegeben.
als der von tristande seit,
die rihte und die warheit
begunde ich sere suochen
in beider hande buochen
walschen und latinen
und begunde mich des pinen,
daz ich in siner rihte
rihte dise tihte.
sus treip ich manege suoche,
unz ich an eime buoche
alle sine jehe gelas,
wie dirre aventiure was.
waz aber min lesen do waere
von disem senemaere:
daz lege ich miner willekür
allen edelen herzen vür,
daz si damite unmüezic wesen:
ez ist in sere guot gelesen.
guot? ja, innecliche guot:
ez liebet liebe und edelt muot,
ez staetet triuwe und tugendet leben,
ez kan wol lebene tugende geben;
wan swa man hoeret oder list,
daz von so reinen triuwen ist,
da liebent dem getriuwen man
triuwe und ander tugende van:
liebe, triuwe, staeter muot,
ere und ander manic guot,
daz geliebet niemer anderswa
so sere noch so wol so da,
da man von herzeliebe saget
und herzeleit uz liebe claget.
liebe ist ein also saelic dinc,
ein also saeleclich gerinc,
daz nieman ane ir lere
noch tugende hat noch ere.
so manec wert leben, so liebe vrumet,
so vil so tugende von ir kumet,
owe daz allez, daz der lebet,
nach herzeliebe niene strebet,
daz ich so lützel vinde der,
die luterliche herzeger
durch vriunt ze herzen wellen tragen
niwan durch daz vil arme clagen,
daz hie bi zetelicher zit
verborgen in dem herzen lit!
warumbe enlite ein edeler muot
niht gerne ein übel durch tusent guot,
durch manege vröude ein ungemach?
swem nie von liebe leit geschach,
dem geschach ouch liep von liebe nie.
liep unde leit diu waren ie
an minnen ungescheiden.
man muoz mit disen beiden
ere unde lop erwerben
oder ane si verderben.
von den diz senemaere seit,
und haeten die durch liebe leit,
durch herzewunne senedez clagen
in einem herzen niht getragen,
son waere ir name und ir geschiht
so manegem edelen herzen niht
ze saelden noch ze liebe komen.
uns ist noch hiute liep vernomen,
süeze und iemer niuwe
ir inneclichiu triuwe
ir liep, ir leit, ir wunne, ir not;
al eine und sin si lange tot,
ir süezer name der lebet iedoch
und sol ir tot der werlde noch
ze guote lange und iemer leben,
den triuwe gernden triuwe geben,
den ere gernden ere:
ir tot muoz iemer mere
uns lebenden leben und niuwe wesen;
wan swa man noch hoeret lesen
ir triuwe, ir triuwen reinekeit,
ir herzeliep, ir herzeleit,
deist aller edelen herzen brot.
hie mite so lebet ir beider tot.
wir lesen ir leben, wir lesen ir tot
und ist uns daz süeze alse brot.
ir leben, ir tot sint unser brot.
sus lebet ir leben, sus lebet ir tot.
sus lebent si noch und sint doch tot
und ist ir tot der lebenden brot.
und swer nu ger, daz man im sage
ir leben, ir tot, ir vröude, ir clage,
der biete herze und oren her:
er vindet alle sine ger.
ein herre in parmenie was,
der jare ein kint, als ich ez las:
der was, als uns diu warheit
an siner aventiure seit,
wol an gebürte künege genoz,
an lande vürsten ebengroz,
des libes schoene und wunneclich,
getriuwe, küene, milte, rich;
und den er vröude solte tragen,
den was der herre in sinen tagen
ein vröude berndiu sunne:
er was der werlde ein wunne,
der ritterschefte ein lere,
siner mage ein ere,
sines landes ein zuoversiht:
an ime brast al der tugende niht,
der herre haben solte,
wan daz er ze verre wolte
in sines herzen luften sweben
und niwan nach sinem willen leben;
daz ime ouch sit ze leide ergie.
wan leider diz ist und was ie:
ufgendiu jugent und vollez guot,
diu zwei diu vüerent übermuot.
vertragen, daz doch vil manic man
in michelem gewalte kan,
dar an gedahte er selten;
übel mit übele gelten,
craft erzeigen wider craft:
dar zuo was er gedanchaft.
nun loufet ez die lenge niht,
der allez daz, daz ime geschiht,
mit karles lote gelten wil.
weiz got, der man muoz harte vil
an disem borge übersehen
oder ime muoz dicke schade geschehen.
swer keinen schaden vertragen kan,
da wahsent dicke schaden an
und ist ein veiclicher site;
hie vahet man den bern mite:
der richet einzele schaden,
unz er mit schaden wirt beladen.
ich waene, ouch ime alsam geschach,
wan er sich alse vil gerach,
biz er den schaden dar an genam.
daz aber er ie ze schaden kam,
dazn kam von archeite niht,
davon doch manegem schade geschiht:
ez kam von dem geleite
siner kintheite.
daz er in siner blüenden jugent
mit jugentlicher herren tugent
wider sin selbes saelden streit,
daz geschuof sin spilendiu kintheit,
diu mit ir übermuote
in sinem herzen bluote.
er tet vil rehte als elliu kint,
diu selten vorbesihtic sint:
er nam vür sich niht sorgen war,
wan lebete und lebete und lebete et dar.
do sin leben ze lebene vienc,
uf alse der tagesterne gienc
und lachend in die werlde sach,
do wander, des doch niene geschach,
daz er iemer also solte leben
und in der lebenden süeze sweben.
nein, sines lebenes begin
der gie mit kurzem lebene hin;
diu morgenliche sunne
siner werltwunne,
do diu von erste spilen began,
do viel sin gaeher abent an,
der ime vor was verborgen,
und laschte im sinen morgen.
wier aber genennet waere,
daz kündet uns diz maere;
sin aventiure tuot es schin:
sin rehter name was riwalin,
sin anam was canelengres.
genuoge jehent und waenent des,
der selbe herre er waere
ein lohnoisaere,
künec über daz lant ze lohnois:
nu tuot uns aber thomas gewis,
derz an den aventiuren las,
daz er von parmenie was
und haete ein sunderez lant
von eines britunes hant
und solte dem sin undertan:
der selbe hiez li duc morgan.
nu daz der herre riwalin
wol und nach grozen eren sin
wol driu jar ritter was gewesen
und haete wol hin heim gelesen
ganzliche kunst ze ritterschaft,
zurliuge vollecliche craft,
er haete lant, liute unde guot
weder ez do not ald übermuot
geschüefe, des enweiz ich niht,
wan als sin aventiure giht,
so greif er morganen an
als einen schuldegen man.
er kam geriten in sin lant
mit also creftiger hant,
daz er im mit gewalte
genuoge bürge valte;
die stete muosen sich ergeben
und loesen ir guot unde ir leben,
reht alse liep als ez in was,
unz er zesamene gelas
gülte unde guotes die craft,
daz er sine ritterschaft
so starke gemerte,
swar er mit her kerte,
ez waeren bürge oder stete,
daz er vil sines willen tete.
ouch nam er dicke schaden dar an:
er galt mit manegem biderben man,
wan morgan was an siner wer;
der bestuont in ofte mit her
und tet in dicke schadehaft;
wan zurliuge und ze ritterschaft
hoeret verlust unde gewin:
hie mite so gant urliuge hin;
verliesen unde gewinnen
daz treit die criege hinnen.
ich waene, im morgan alsam tete:
er valte im ouch bürge unde stete
und brach im underwilen abe
sine liute und sine habe
und tet im, swaz er mohte,
daz doch niht vil entohte,
wan in tet iemer riwalin
mit grozem schaden wider in
und treip des mit im also vil,
unz er in brahte uf daz zil,
daz er sich nihtes kunde erwern
noch sich niender trute ernern
niwan in sinen vesten,
den sterkesten, unde den besten.
die selben besaz riwalin
und gab uz voller hant darin
bataljen unde striten.
er tet in zallen ziten
strackes rehte unz in diu tor.
ouch haete er dicke da vor
turneie und riche ritterschaft.
alsus lag er im obe mit craft
und heretin in dem lande
mit roube und mit brande,
biz sich morgan ze tage do bot
und daz erwarp mit aller not,
daz ez getaget wart under in zwein
und ein jar vride getragen in ein,
und wart der von in beiden
mit bürgen und mit eiden
gestaetet, alse er solte sin.
hie mite so kerte riwalin
mit den sinen heim rich unde vro.
uz milter hant londer in do
und machetes alle riche.
er lie si vroliche
und wol nach sinen eren
wider zir heimüete keren.
nu daz canele alsus gelanc,
nu was dar nach vil harte unlanc,
unz daz er aber einer vart
durch banekie in eine wart
und er sich aber uz reite
mit grozer richeite,
also der erengire tuot.
al daz geraete und al daz guot,
des er bedürfen wolte
und ein jar haben solte,
daz wart im an ein schif getragen.
er haete vil gehoeret sagen,
wie höfsch und wie erbaere
der junge künic waere
von curnewale marke,
des ere wuohs do starke:
der haete do ze siner hant
curnewal und engelant.
curnwal was aber sin erbe do.
umb engelanden stuond ez so:
daz haete er sit des males,
daz die sahsen von gales
die britune da vertriben
und si da herren beliben,
von den ez ouch den namen verliez
daz lant, daz e britanje hiez,
und wart ouch iesa do genant
nach den von gales engelant.
do die daz lant besazen
und ez under sich gemazen,
do woltens alle künegelin
und herren von in selben sin:
diz wart ir aller ungewin.
sus begunden si sich under in
slahen unde morden starke
und bevulhen ouch do marke
sich und daz lant in sine pflege:
sit her diendez im alle wege
so sere und so vorhtliche,
daz nie kein künecriche
eim künege me gediende baz.
ouch saget diu istorje von im daz,
daz allen den bilanden,
diu sinen namen erkanden,
kein künec so werder was als er.
da hin was riwalines ger.
alda dahter beliben,
ein jar mit ime vertriben
und von im werden tugenthaft
und lernen niuwan ritterschaft
und ebenen sine site baz.
sin edelez herze seite im daz:
erkante er vremeder lande site,
da bezzert er die sine mite
und würde selbe erkant dervan.
mit disen sinnen huob er an:
er bevalch sin liut und sin lant
an sines marschalkes hant,
eines herren von dem lande,
an dem er triuwe erkande,
der hiez rual li foitenant.
sus kerte riwalin zehant
mit zwelf gesellen über se:
er bedorfte do dekeines me,
er haete her hie mite genuoc.
nu sich diu zit also getruoc,
daz er ze curnewale kam
und uf dem mer alda vernam,
daz marke der maere
ze tintajele waere,
da kerte er sine reise hin.
da stiez er uz, da vander in
und wart des innecliche vro.
sich und die sine cleiter do
riliche und alse im wol gezam.
nu daz er do ze hove kam,
marke der tugende riche
der enpfienc in tugentliche
und mit im al die sine.
man bot da riwaline
den anpfanc und die ere,
daz ez ime da vor nie mere
ze keinen ziten anderswa
so werde erboten wart so da.
hie spilten sine gedanke mite;
diz liebet ime den hovesite.
er dahte dicke wider sich:
< binamen got selbe der hat mich
ze diseme lantgesinde braht!
min saelde hat mich wol bedaht:
swaz ich von markes tugenden ie
gehorte sagen, deist allez hie.
sin leben daz ist höfsch unde guot.>
sus seiter marke sinen muot,
warumbe er komen waere.
nu marke siniu maere
und sinen muot haete vernomen,
er sprach:< got und mir willekomen!
lip unde guot und swaz ich han,
daz sol ziuwerem gebote stan.>
canelengres der was da wol
des hoves, der hof der was sin vol:
arme unde riche haeten in
liep unde werden under in
und enwart nie gast geminnet baz.
ouch kunder wol geschulden daz:
der tugenthafte riwalin
der was und kunde wol gesin
mit libe und mit guote,
mit geselleclichem muote
zir aller dienste gereit.
also lebeter in der werdekeit
und in der rehten güete,
die er in sin gemüete
mit tegelichen tugenden nam,
unz markes hohgezit do kam.
die hohzit haete marke
besetzet also starke
so mit gebote so mit bete:
swenner in sinen boten tete,
so kam diu ritterschaft zehant
von dem künicriche z engelant
in dem jare zeinem male
gevarn ze curnewale.
die selben brahten mit in dar
mange süeze vrouwine schar
und ander manege schonheit.
nu was diu hohgezit geleit,
benennet unde besprochen,
die blüenden vier wochen,
so der vil süeze meie in gat
unz an daz, da er ende hat,
bi tintajel so nahen,
daz si sich undersahen,
in die schoenesten ouwe,
die keines ougen schouwe
ie überluhte e oder sit.
diu senfte süeze sumerzit
diu haete ir süeze unmüezekeit
mit süezem vlize an si geleit.
diu cleinen waltvogelin,
diu des oren vröude sulen sin,
bluomen, gras, loup unde bluot
und swaz dem ougen sanfte tuot
und edeliu herze ervröuwen sol,
des was diu sumerouwe vol:
man vant da, swaz man wolte,
daz der meie bringen solte:
den schate bi der sunnen,
die linden bi dem brunnen,
die senften linden winde,
die markes ingesinde
sin wesen engegene macheten.
die liehten bluomen lacheten
uz dem betouwetem grase.
des meien vriunt, der grüene wase
der haete uz bluomen an geleit
so wunneclichiu sumercleit,
daz si den lieben gesten
in ir ougen widerglesten.
diu süeze boumbluot sach den man
so rehte suoze lachend an,
daz sich daz herze und al der muot
wider an die lachende bluot
mit spilenden ougen machete
und ir allez widerlachete.
daz senfte vogelgedoene,
daz süeze, daz schoene,
daz oren unde muote
vil dicke kumet ze guote,
daz vulte da berge unde tal.
diu saelege nahtegal,
daz liebe süeze vogelin,
daz iemer süeze müeze sin,
daz kallete uz der blüete
mit solher übermüete,
daz da manc edele herze van
vröude unde hohen muot gewan.
da haete diu geselleschaft
vro unde sere vröudehaft
gehütet uf daz grüene gras,
als iegeliches wille was.
da nach als iegeliches ger
ze vröuden stuont, da nach lag er:
die richen lagen riche,
die höfschen hoveliche;
dise lagen under siden da,
jene under bluomen anderswa;
diu linde was genuoger dach;
genuoge man gehütet sach
mit loupgrüenen esten.
von gesinde noch von gesten
wart geherberget nie
so wunneclichen alse hie.
ouch vant man da rat über rat,
als man ze hohgeziten hat,
an spise und edeler waete,
des iegelicher haete
ze wunsche sich gewarnet dar.
dar zuo so nam ir marke war
so groze und also riche,
daz salle riliche
lebeten unde waren vro.
sus huob diu hohgezit sich do;
und swes der gerne sehende man
ze sehene guoten muot gewan,
daz lie diu state da wol geschehen;
man sach da, swaz man wolte sehen:
dise vuoren sehen vrouwen,
jene ander tanzen schouwen;
dise sahen buhurdieren,
jene ander justieren.
swa zuo den man sin wille truoc,
des alles vander da genuoc.
wan alle, die da waren,
von vröudebaeren jaren,
die vlizzen sich inwiderstrit
ze vröuden an der hohgezit.
und marke der guote,
der höfsche hohgemuote
ane ander vrouwen schonheit,
dier haete an sinen rinc geleit,
so haeter doch besunder
ein sunderlichez wunder,
blanscheflur sine swester da:
ein maget, daz da noch anderswa
schoener wip nie wart gesehen.
wir hoeren von ir schoene jehen,
sin gesaehe nie kein lebende man
mit inneclichen ougen an,
ern minnete da nach iemer me
wip und tugende baz dan e.
diu saelige ougenweide
diu machete uf der heide
vil manegen man vrech unde vruot,
manc edele herze hohgemuot.
dar zuo was in der ouwe
manc ander schoeniu vrouwe,
der iegelichiu mohte sin
von schoene ein richiu künigin,
die muot und vröude ouch baren
den allen, die da waren,
und macheten manic herze vro.
hie mite huob sich der buhurt do
von gesinde und ouch von gesten:
die werdesten, und die besten
die riten da zuo wa unde wa.
ouch was der werde marke da
und sin geselle riwalin
ane ander ingesinde sin,
die sich ouch gevlizzen haeten,
wie siz da so getaeten,
daz ez da sagebaere
und wol ze lobene waere.
man sach da zuo dem male
von pfelle und von zendale
manc ors bedact ze vlize,
mange decke snewize,
gel, brun, rot, grüen unde bla;
so sach man ander anderswa
von edeler siden wol gebriten,
jene ander manege wis zesniten,
gevehet und geparrieret,
sus und so gefeitieret.
diu ritterschaft diu vuorte cleit
mit wunderlicher richeit
zersniten und zerhouwen.
ouch lie der sumer wol schouwen,
daz er da mit marke wolte sin:
manc wunneclich schapelekin
von bluomen sach man an der schar,
diu erm ze stiure brahte dar.
in dirre süezen sumercraft
huop sich ein süeziu ritterschaft:
diu schar sich da dicke underwar;
si zogeten sich her unde dar
und triben des vil und so genuoc,
biz sich der buhurt do getruoc,
da blanscheflur diu werde,
ein wunder uf der erde,
und manc ander schoeniu vrouwe
sazen an ir schouwe;
wan dise die riten so riche,
so rehte keiserliche,
daz ez manic ouge gerne sach.
swaz aber von ieman da geschach,
so was der höfsche riwalin
und muose ez ouch binamen sin,
der ez des tages und an der stete
ze wunsche vor in allen tete.
ouch namen sin die vrouwen war
und jahen des, daz in der schar
nieman nach ritterlichem site
also behendeclichen rite,
und lobeten elliu siniu dinc.
< seht> sprachen si< der jungelinc
der ist ein saeliger man:
wie saelecliche stet im an
allez daz, daz er begat!
wie gar sin lip ze wunsche stat!
wie gant im so geliche in ein
diu siniu keiserlichen bein!
wie rehte sin schilt zaller zit
an siner stat gelimet lit!
wie zimet der schaft in siner hant!
wie wol stat allez sin gewant!
wie stat sin houbet und sin har!
wie süeze ist aller sin gebar!
wie saelecliche stat sin lip!
o wol si saeligez wip,
der vröude an ime beliben sol!>
nu marcte ir aller maere wol
blanscheflur diu guote,
wan sin ouch in ir muote,
swaz ir dekeiniu taete,
ze hohem werde haete;
si haete in in ir muot genomen,
er was ir in ir herze komen;
er truoc gewaltecliche
in ir herzen künicriche
den cepter und die crone:
daz si doch also schone
und also tougenlichen hal,
daz siz in allen vor verstal.
nu daz der buhurt do zergie
und sich diu ritterschaft zerlie,
und iegelicher kerte,
darin sin muot gelerte,
do kamez von aventiure also,
daz riwalin gekerte do,
da blanscheflur diu schoene saz.
hie mite gesprancter naher baz
und als er under ir ougen sach,
vil minnecliche er zuo zir sprach:
< a, de vus saut, bele!>
< merci!> dit la buzele
und sprach vil schemeliche:
< herre got der riche,
der elliu herze riche tuot,
der riche iu herze unde muot!
und iu si groze genigen,
und aber des rehtes unverzigen,
des ich an iuch ze redene han.>
< ach süeze, waz han ich getan?>
sprach aber der höfsche riwalin.
si sprach:< an einem vriunde min,
dem besten den ich ie gewan,
da habet ir mich beswaeret an.>
< ja herre> dahte er wider sich
< waz maere ist diz? oder waz han ich
begangen wider ir hulden?
waz git si mir ze schulden?>
und wande, daz er eteswen
ir mage, disen oder den,
unwizzend an der ritterschaft
gemachet haete schadehaft,
davon ir herze swaere
und ime erbolgen waere.
nein, der vriunt, des si gewuoc,
daz was ir herze, in dem si truoc
von sinen schulden ungemach
daz was der vriunt, von dem si sprach.
iedoch enwester niht hie mite.
nach sinem ellichem site
sprach er vil minnecliche zir:
< schoene, ine wil niht, daz ir mir
haz oder argen willen traget;
wan ist ez war, als ir mir saget,
so rihtet selbe über mich:
swaz ir gebietet, daz tuon ich.>
diu süeze sprach:< durch dise geschiht
enhazze ich iuch ze sere niht;
ine minne iuch ouch niht umbe daz.
ich wil iuch aber versuochen baz,
wie ir mir ze buoze wellet stan
umb daz, daz ir mir habet getan.>
sus neiger ir und wolte dan,
und si diu schoene ersufte in an
vil tougenlichen unde sprach
uz inneclichem herzen:< ach,
vriunt lieber, got gesegen dich!>
do alerste huob ez sich
mit gedanken under in.
canelengres der kerte hin
in maneger slahte trahte:
er trahte maneger slahte,
waz blanschefliure swaere
und dirre maere waere.
ir gruoz, ir rede betrahter gar,
ir suft, ir segen, al ir gebar
daz marcter al besunder
und begunde iedoch hier under
ir siuften unde ir süezen segen
uf den wec der minne wegen:
er kam binamen an den wan,
diu zwei diu waeren getan
durch niht niwan durch minne.
daz enzunte ouch sine sinne,
daz si sa wider vuoren
und namen blanschefluoren
und vuorten si mit in zehant
in riwalines herzen lant
und cronden si darinne
im zeiner küniginne.
ja blanscheflur und riwalin,
der künec diu süeze künigin,
die teilten wol geliche
ir herzen künicriche:
daz ir wart riwaline,
da wider wart ir daz sine;
und wiste iedoch dewederz niht
umbe des andern geschiht.
si haeten sich wol under in zwein
einmüetecliche und rehte in ein
mit ir gedanken undernomen.
da was wol reht ze rehte komen:
si lag ouch ime ze herzen
mit dem selben smerzen,
den si von sinen schulden leit.
und wander aber gewisheit
ir willen niene haete,
in welher wis siz taete,
durch haz oder aber durch minne,
daz machete sine sinne
in zwivele wanken:
er wancte mit gedanken
wilent abe und wilent an.
iezuo wolt er benamen dan
und al zehant so wolte er dar,
unz er sich also gar verwar
in den stricken siner trahte,
daz er dannen niene mahte.
der gedanchafte riwalin
der tet wol an im selben schin,
daz der minnende muot
reht alse der vrie vogel tuot,
der durch die vriheit, die er hat,
uf daz gelimde zwi gestat:
als er des limes danne entsebet
und er sich uf ze vlühte hebet,
so clebet er mit den vüezen an;
sus reget er vedern und wil dan;
damite gerüeret er daz zwi
an keiner stat, swie kumez si,
ezn binde in unde machin haft;
so sleht er danne uz aller craft
dar unde dar und aber dar,
unz er ze jungeste gar
sich selben vehtend übersiget
und gelimet an dem zwige liget.
reht in der selben wise tuot
der unbetwungene muot:
so der in senede trahte kumet
und liebe an ime ir wunder vrumet
mit senelicher swaere,
so wil der senedaere
ze siner vriheite wider;
so ziuhet in diu süeze nider
der gelimeten minne.
da verwirret er sich inne
so sere, daz er sich von dan
noch sus noch so verrihten kan.
als ergiengez riwaline,
den ouch die trahte sine
verwurren in der minne
sines herzen küniginne.
in haete wol beworrenheit
in wunderlich parat geleit;
wan er enwiste, weder ir muot
wider in waer übel oder guot;
ern erkante dannoch diz noch daz,
weder ir minne noch ir haz.
ern sach noch trost noch zwivel an,
dazn liez ouch in noch dar noch dan.
trost unde zwivel vuorten in
unendeclichen under in:
trost seite im minne, zwivel haz.
durch disen criec und umbe daz
son mohte er sinen vesten wan
an ir dewederez verlan,
an haz noch ouch an minne.
sus swebeten sine sinne
in einer ungewissen habe:
trost truog in an und zwivel abe.
ern vant niht staetes an in zwein.
sin gehullen so noch sus inein
so zwivel kam und seite im daz,
sin blanscheflur waer ime gehaz,
so wancte er und wolte dan.
zehant kam trost und truog in an
ir minne und einen lieben wan:
sus muose er aber da bestan.
mit diseme criege enwiste er war:
ern mohte weder dan noch dar.
so er ie serre dannen ranc,
so minne ie vaster wider twanc.
so er ie harter dannen vloch,
so minne ie vaster wider zoch.
sus treip ez minne mit im an,
biz doch der trost den sige gewan
und er den zwivel gar vertreip
und riwalin gewis beleip,
sin blanscheflur diu minnet in:
des was sin herze und al sin sin
einbaereliche an si geleit,
daz nieman do da wider streit.
nu daz diu süeze minne
sin herze und sine sinne
al nach ir willen haete braht,
dannoch was ime vil ungedaht,
daz herzeliebe waere
so nahe gende ein swaere.
do er do sin aventiure
von siner blanschefliure
von ende her betrahtete
und allez sunder ahtete:
ir har, ir stirne, ir tinne
ir wange, ir munt, ir kinne,
den vröuderichen ostertac,
der lachend in ir ougen lac,
do kam diu rehte minne,
diu ware viuraerinne
und stiez ir seneviuwer an,
daz viur, davon sin herze enbran,
daz sinem libe sa zestunt
schinbaereliche tete kunt
waz nahe gendiu swaere
und senediu sorge waere.
wan er greif in ein ander leben;
ein niuwe leben wart ime gegeben:
er verwandelte damite
al sine sinne und sine site
und wart mitalle ein ander man;
wan allez daz, des er began,
daz was mit wunderlichen siten
und mit blintheit undersniten.
sin ane geborne sinne
die waren von der minne
als wilde und alse unstaete,
als ers erbeten haete.
sin leben begunde swachen:
von rehtem herzen lachen,
des er da vor was wol gewon,
da zoch er sich mitalle von;
swigen unde wesen unvro
daz was sin beste leben do.
wan elliu sin gemuotheit
was gar in senede not geleit.
ouch vergie sin senelich geschiht
die seneden blanschefliure niht:
diu was ouch mit dem selben schaden
durch in als er durch si beladen.
diu gewaltaerinne minne
diu was ouch in ir sinne
ein teil ze sturmeliche komen
und haete ir mit gewalte genomen
den besten teil ir maze.
sin was an ir gelaze
ir selber noch der werlt niht mite
nach ir gewonlichem site:
swaz si sich vröuden an genam,
swaz schimpfes ir e wol gezam,
daz missestuont ir allez do.
ir leben enschuof sich niuwan so,
als ez ir an der not gewac,
diu nahen an ir herzen lac.
und alles des, des si geleit
von senelicher arbeit,
son wiste si niht, waz ir war.
wan sin wart nie da vor gewar,
waz sus getaniu swaere
und herzesorge waere;
und sprach vil dicke wider sich:
< owe got herre, wie leb ich!
wie unde waz ist mir geschehen?
ich han doch manegen man gesehen,
von dem mir nie kein leit geschach;
und sit ich disen man gesach,
sit wart min herze niemer me
noch vri noch vröudehaft als e.
diz sehen, daz ich in han getan,
daz ist ein dinc, davon ich han
erworben nahe gendiu leit.
min herze, daz nie not erleit,
daz ist davon verseret;
ez hat mich gar verkeret
an muote und an dem libe.
sol iegelichem wibe,
diu in gehoeret unde gesiht,
geschehen, alse mir geschiht,
und ist ez danne an ime geborn,
sost michel schoene an ime verlorn
und ist unnütze lebende ein man.
ist aber daz er von lere kan
dekeiner slahte zouberlist,
davon diz vremede wunder ist
und disiu wunderliche not,
so waere er maneges bezzer tot
und ensoltin niemer wip gesehen.
durch got, wiest mir von ime geschehen,
so leide und also sware!
nun gesach ich doch zeware
noch in noch nie dekeinen man
mit vintlichen ougen an
noch engetruoc nie nieman haz:
wamite mag ich geschulden daz,
daz mir von ieman leit geschehe,
den ich mit vriundes ougen sehe?
waz wize ich aber dem guoten man?
er ist hie lihte unschuldic an.
swaz herzesorge ich mir von im
und ouch durch sinen willen nim,
daz wizze got, deist allermeist
min selbes herzen volleist.
ich sach da manegen man und in:
waz mag er mir des, daz min sin
von den andern allen
an in einen ist gevallen?
do ich so vil manic edele wip
den sinen keiserlichen lip
und sinen ritterlichen pris
mit lobe gehorte in ballen wis
als umbe triben unde tragen
und sines lobes so vil gesagen
und ich mit ougen selbe sach
die tugende, der man von im jach,
und allez in min herze las,
swaz lobeliches an im was:
davon ergouchete min sin,
hie von geviel min herze an in.
entriuwen daz erblante mich,
daz was daz zouber, davon ich
min selber sus vergezzen han.
ern hat mir leides niht getan,
der liebe man, von dem ich clage,
den ich mit clage ze maere trage.
min tumber meisterloser muot
der ist, der mir da leide tuot,
der ist, der minen schaden wil.
er wil und wil joch al ze vil,
des er niht wellen solte,
ob er bedenken wolte,
waz vuoge waere und ere.
nun siht aber er niht mere
niwan sin selbes willen an
an disem saeligen man,
an den er in so kurzer vrist
so rehte gar gevallen ist.
und semmir got, ich waene wol,
ob ichs mit eren waenen sol
und sol ich mich der rede niht schamen
durch minen magetlichen namen,
so dunket mich, diu herzeclage,
die ich durch in ze herzen trage,
diun si niwan von minnen:
des wirde ich hier an innen,
daz ich ime so gerne waere bi.
und swaz so dirre maere si,
mir wahset eteswaz hier an,
daz minne meinet unde man.
wan swaz ich allen minen lip
umb rehte minnendiu wip
und umbe liebe han vernomen,
daz ist mir in min herze komen:
der süeze herzesmerze,
der vil manic edele herze
quelt mit süezem smerzen,
der liget in minem herzen.>
nu daz diu höfsche guote
mit ganzlichem muote
sich in ir herzen des enstuont,
als die minnenden alle tuont,
daz ir geselle riwalin
ir herzen vröude müese sin,
ir meister trost, ir beste leben:
si begunde im ouge und ouge geben
und sach in, swa sin mohte sehen.
swenn ez diu vuoge lie geschehen,
so gruozte sin vil tougen
mit inneclichen ougen.
ir seneliche blicke
die sahen in vil dicke
lang unde minneclichen an.
do daz der minnende man,
ir vriunt, begunde merken,
alrerste begunde in sterken
diu minne und ouch sin trost an ir;
alrerste enbran sin herzegir,
und sach der süezen allez sider
baltlicher unde süezer wider,
dan er ie da vor getaete.
swenn er die state haete,
so gruozte ouch er mit ougen dar.
nu sin diu schoene wart gewar,
daz er si meinde als si in,
do was ir meistiu sorge hin;
wan si wand allez e, daz er
hin zir nehaete keine ger.
nu wiste aber si wol, daz sin muot
hin zir was süeze und alse guot,
als liebes muot ze liebe sol.
daz selbe wist er an ir wol.
daz selbe enzunte ir beider sin.
davon begundens under in
sich meinen unde minnen
mit herzenlichen sinnen.
ez ergienc in rehte, als man giht:
swa liep in liebes ouge siht,
daz ist der minnen viure
ein wahsendiu stiure.
nu markes hohgezit ergie
und sich diu herschaft gar zerlie,
do kamen marke maere,
daz ein sin vient waere,
ein künec, geriten in sin lant
mit also creftiger hant,
der in niht schiere taete wider,
er braeche im allez daz dernider,
daz er beriten kunde.
zehant und an der stunde
besande marke ein michel her
und kam in an mit starker wer.
er vaht mit ime und gesigete im an
und sluog und vienc so manegen man,
daz ez von grozen saelden was,
der dannen kam oder da genas.
da wart der werde riwalin
mit eime sper zer siten in
gestochen und so sere wunt,
daz in die sine sa zestunt
vür einen halptoten man
mit manegem jamer vuorten dan
hin heim ze tintajele wider.
da leiten sin totsiechen nider.
zehant erschullen maere,
canelengres der waere
totwunt und in dem strite erslagen:
des wart ein jaemerlichez clagen
in dem hove und in dem lande.
swer sine tugende erkande,
dem was sin schade von herzen leit.
si clageten, daz sin vrümekeit,
sin schoener lip, sin süeziu jugent,
sin wol gelobetiu herren tugent
so schiere solte an ime zergan
und ein so vrüejez ende han.
sin vriunt der künic marke
der clagete in also starke,
daz er durch nie dekeinen man
so nahe gende clage gewan.
in weinde manic edele wip,
manc vrouwe clagete sinen lip;
und swer in ie da vor gesach,
den erbarmete sin ungemach.
swaz aber ir aller swaere
umb sinen schaden waere,
so was ez iemer eine
sin blanscheflur, diu reine,
diu höfsche, diu guote,
diu mit durnehtem muote
mit ougen und mit herzen
ir herzeliebes smerzen
beclaget und ouch beweinete;
und aber, do si vereinete
und si ze clagene state gewan,
do gie si sich mit handen an:
die sluoc si tusent stunde dar
und niuwan dar, daz ir da war;
da engegen, da daz herze lac,
dar tet diu schoene manegen slac.
sus quelte daz vil süeze wip
ir jungen, schoenen süezen lip
mit also clegelicher not,
dazs einen anderen tot,
der niht von minnen waere komen,
do haete vür ir leben genomen;
und waere iedoch verdorben
und in dem leide erstorben,
wan daz si der trost labete
und der gedinge uf habete,
daz sin binamen wolte sehen,
swie soz möhte geschehen;
und alse sin gesaehe,
swaz ir dar nach geschaehe,
daz si daz allez gerne lite.
hie vriste si daz leben mite,
biz daz si wider ze sinnen kam
und in ir trahte do genam,
wie sin gesehen möhte,
als ez ir leide töhte.
sus kam ir in ir sinne
umb eine ir meisterinne,
dius alle zit und alle wege
haet in ir lere und in ir pflege
unds uz ir huote nie verlie:
die nam si sunder unde gie,
da nieman was niwan si zwo,
und huop ir clage hin zir also,
als si ie taten und noch tuont,
den ir dinc stat, als ez ir stuont:
ir ougen über wielen,
die heizen trehene vielen
gedihtecliche und ange
über ir vil liehtiu wange;
ir hende si zesamene vielt,
vlehliche si die vür sich hielt:
< ach mines libes!> si do sprach
< ach> sprach si< mines libes ach!
ach herzeliebiu meisterin,
nu tuo mir diner triuwe schin
der vil und wunder an dir ist!
und sit du nu so saelic bist,
daz al min saelde und al min rat
niwan an dime rate stat,
so clage ich dir min herzeleit
uf alle dine saelekeit:
dun helfes mir, so bin ich tot!>
< nu vrouwe, waz ist iuwer not
und iuwer clegelichez clagen?>
< ei trut, getar ich dirz gesagen?>
< ja liebiu vrouwe, sprechet an!>
< mich toetet dirre tote man,
von parmenie riwalin:
den saehe ich gerne, möhtez sin
und wiste ich, wiez erwürbe,
e danne er volle erstürbe;
wan leider ern mac niht genesen.
maht du mir dar zuo guot gewesen,
ine gan dir niemer nihtes abe,
die wile und ich daz leben habe.>
diu meisterinne gedahte do:
< gestate ich dirre dinge also,
waz mag da schaden gewahsen an?
wan dirre halptote man
der stirbet morgen oder noch:
so han ich miner vrouwen doch
gevristet lip und ere
und bin ir iemer mere
lieber danne ein ander wip.>
< trut vrouwe> sprach si< lieber lip,
iur clage ist mir von herzen leit
und swa ich iuwer arbeit
mit minem libe erwenden kan,
dan gezwivelt niemer an.
ich sol selbe gan dar nider
und in gesehen und iesa wider.
ich sol die state erkunnen da,
wie er da lige oder wa,
und ouch der liute nemen war.>
sus kams in den gebaerden dar,
als si sin angest wolte clagen
und begunde im tougenliche sagen,
ir vrouwe wolte in gerne sehen,
daz er ez lieze geschehen
nach vuogen und nach eren.
sus begunde si do keren
mit disen maeren wider dan.
si nam die maget und leite ir an
eines armen betewibes cleit;
ir antlützes schonheit
mit dicken risen si verbant
und nam ir vrouwen an ir hant
und kam ze riwaline.
nu haete ouch er die sine
al besunder uz getriben
und was al eine beliben.
er sagete in allen unde jach,
einoete waere sin gemach.
ouch jach diu meisterinne,
si braehte ein arzaetinne,
und erwarp, daz man si zuo zim liez.
daz sloz si vür die tür do stiez:
< nu vrouwe> sprach si< sehet in!>
und si, diu schoene, diu gie hin
und do sim under ougen sach,
< ach> sprach si< hiute und iemer ach!
owe daz ich ie wart geborn:
wie ist min trost alsus verlorn!>
alsus neigir do riwalin
vil kume, als ez do mohte sin
von eime totsiechem man.
ouch sach si daz vil lützel an
und nam es harte cleine war,
wan saz et blintlichen dar
und leite riwaline
ir wange an daz sine,
biz daz ir aber do beide
von liebe und ouch von leide
ir libes craft davon gesweich:
ir rosevarwer munt wart bleich,
ir lich diu kam vil garwe
von der viel liehten varwe,
diu da vor an ir libe lac;
ir claren ougen wart der tac
trüebe unde vinster als diu naht.
sus lac si in der unmaht
und ane sinne lange,
ir wange an sinem wange,
geliche als ob si waere tot.
nu daz si do von dirre not
ein lützel wider ze crefte kam,
ir trut si an ir arm do nam
und leite ir munt an sinen munt
und kuste in hundert tusent stunt
in einer cleinen stunde,
unz ime ir munt enzunde
sinne unde craft zer minne,
wan minne was darinne:
ir munt der tet in vröudehaft,
ir munt der brahte im eine craft,
daz er daz keiserliche wip
an sinen halptoten lip
vil nahe und innecliche twanc.
dar nach so was vil harte unlanc,
unz daz ir beider wille ergienc
und daz vil süeze wip enpfienc
ein kint von sinem libe.
ouch was er von dem wibe
und von der minne vil nach tot;
wan daz im got half uz der not,
son kunder niemer sin genesen:
sus genas er, wan ez solte wesen.
sus was, daz riwalin genas
und blanscheflur diu schoene was
von ime entladen unde beladen
mit zweier hande herzeschaden:
groz leit lie si bi dem man
unde truoc daz groezer dan;
si lie da senede herzenot
und truoc mit ir von dan den tot:
die not si mit der minne lie,
den tot si mit dem kinde enpfie;
und iedoch swie so si genas,
in swelher wise so si was
von ime entladen unde beladen
so mit vrumen so mit schaden,
son sach si doch niht anders an
wan liebe liebe und lieben man.
weder kint noch todes ungeschiht
enwistes an ir libe niht:
minne unde man wiste si wol
und tet reht als der lebende sol
und als der minnende tuot:
ir herze, ir sin, ir gernder muot
lac niwan an riwaline.
da wider lac ouch der sine
an ir und an ir minnen.
si haeten in ir sinnen
beid eine liebe und eine ger:
sus was er si und si was er,
er was ir und si was sin;
da blanscheflur, da riwalin,
da riwalin, da blanscheflur,
da beide, da leal amur.
ir leben was vil gemeine do,
si waren mit ein ander vro
und hohten ir gemüete
mit vil gemeiner güete;
und swenne si mit vuogen
ir state in ein getruogen,
so was ir werltwunne vol,
so was in sanfte und also wol,
daz si enhaeten niht ir leben
umb kein ander himelriche gegeben.
doch werte daz unlange;
wan in ir anevange,
dos allerbeste lebeten
und in dem wunsche swebeten,
do kamen riwaline boten:
morgan sin vint haete geboten
eine starke samenung in sin lant.
mit disem maere und al zehant
wart riwaline ein schif bereit
und al sin dinc dar an geleit;
spis unde ros, daz allez wart
zehant bereitet an die vart.
diu minnecliche blanschefluor,
do si diu leiden maere ervuor
umb den vil herzelieben man,
alrerste gienc ir kumber an:
von herzeleide ir aber geschach,
daz sin gehorte noch gesach.
ir lich wart an ir libe
als eime toten wibe.
uz ir munde gie nieme
wan daz vil arme wort< owe!>
daz eine sprachs und ouch nieme.
< owe!> sprach si vil lange< owe!
owe nu minne und ouwe man!
wie sit ir mich gevallen an
mit also maneger arbeit!
minne, al der werlde unsaelekeit,
so kurziu vröude als an dir ist,
so rehte unstaete so du bist,
waz minnet al diu werlt an dir?
ich sihe doch wol, du lonest ir,
als der vil valschafte tuot:
din ende daz ist niht so guot,
als du der werlde geheizest,
so du si von erste reizest
mit kurzem liebe uf langez leit.
din gespenstigiu trügeheit,
diu in so valscher süeze swebet,
diu triuget allez, daz der lebet:
daz ist an mir wol worden schin.
daz al min vröude solte sin,
davon han ich nu niht mere
wan totlich herzesere:
min trost vert hin und lat mich hie!>
in disem clagemaere gie
ir trutgeselle riwalin
mit weinendem herzen in
und wolte nemen urloup von ir.
< vrouwe> sprach er< gebietet mir,
ich sol und muoz ze lande varn;
iuch, schoene, müeze got bewarn:
weset iemer saelec unde gesunt!>
alsus geswant ir anderstunt,
aber viel si von der herzenot
vor ime in unmaht und vür tot
in ir meisterinne schoz.
der ir getriuwe senegenoz
do der daz michel ungemach
an sime herzeliebe ersach,
er leiste ir wol gesellekeit;
wan er nam sich ir senede leit
vil innecliche mit ir an.
sin varwe und al sin craft began
an sinem libe swachen.
nach clegelichen sachen
gesaz er riuweclichen nider
und erbeite kume, daz si wider
und also vil ze creften kam,
daz er si do mit handen nam
und hiels daz vröudelose wip
vil suozecliche an sinen lip
und kuste ie zeteslicher stunt
ir wange, ir ougen unde ir munt
und trute si sus unde so,
biz si ze jungeste do
zir selber kam baz unde baz
und ufreht von ir selber saz.
nu blanscheflur zir selber kam
und aber ir vriundes war genam,
si sach in jaemerlichen an:
< ach> sprach si< saeliger man,
wiest mir so leide an iu geschehen!
herre, wie han ich iuch gesehen
ze so vil maneger herzeclage,
als ich an minem herzen trage
von iu, von iuwern schulden!
getörste ich ez mit hulden
hin ziu gereden, so möhtet ir
vriuntlicher tuon und baz ze mir.
herre unde vriunt, ich han von iu
manc leit und vor den allen driu,
diu toedic unde unwendic sint:
daz eine ist, daz ich trage ein kint;
desn truwich niemer genesen,
got enwelle min gehelfe wesen.
daz ander deist noch merre:
min bruoder und min herre
so der an mir dise ungeschiht
und ouch sin selbes laster siht,
der heizet mich verderben
und lesterliche ersterben.
daz dritte ist aber diu meiste not
und maneges erger danne der tot:
ich weiz wol, ob daz wol ergat,
daz mich min bruoder leben lat
und er mich niht ersterbet,
daz er mich aber enterbet
und nimet mir guot und ere;
so muoz ich iemer mere
unwert und swaches namen sin.
dar zuo muoz ich min kindelin,
daz einen lebenden vater hat,
ziehen ane vater rat.
und enwolte ich daz niemer geclagen,
solt ich daz laster eine tragen,
daz min vil hoch geslehte
und der künic min bruoder mehte
des itewizes unde min
mit eren ledec und ane sin.
swenn aber alle, die nu sint,
diu maere sagent, ich habe ein kint
erworben kebesliche,
deist disem und jenem riche,
curnwale und engelande
ein offenbaeriu schande.
und ouwe, swenne daz geschiht,
daz man mich mit den ougen siht,
daz zwei lant von den schulden min
genidert unde geswechet sin,
so waerich eine bezzer tot.
seht herre> sprach si< deist diu not,
daz ist diu wernde herzeclage,
in der ich alle mine tage
mit lebendem libe sterben muoz.
herre, iuwer helfe diu netuoz
und got envüegez danne also,
son wirde ich niemer mere vro.>
< trut vrouwe> sprach er do zuo zir
< habet ir dekeine not von mir,
die sol ich büezen, ob ich mac,
und ouch bewarn vür disen tac,
daz iu durch mine schulde iht me
leit oder laster uf erste.
ich han, swaz her nach süle geschehen,
so lieben tac an iu gesehen,
daz ez unbillich waere,
ob ir dekeine swaere
mit minem willen soltet tragen.
vrouwe, ich wil iu rehte sagen
min herze und allen minen muot:
leit unde liep, übel unde guot
und allez daz, daz iu geschiht,
davon enscheide ich mich niht:
da wil ich iemer wesen bi,
swie kumberlich ez danne si,
und biute iu zweier dinge kür,
diu leget iuwerm herzen vür:
weder ich belibe oder var.
hier under nemet selbe war:
welt ir, daz ich hie beste
und sehe, wie iuwer dinc erge,
daz si. geruochet aber ir
heim unde hinnen varn mit mir,
ich selbe und allez, daz ich han,
daz ist iu iemer undertan.
ir erbietet mir ez hie so wol,
daz ich es wol gedenken sol
mit aller slahte guote.
swes iu nu si ze muote,
vrouwe, des bewiset mich,
wan swaz ir wellet, daz wil ich.>
< genade herre> sprach si do
< ir redet und bietet mirz also,
als iu got lonen müeze
und alse ich iuwer vüeze
iemer gerne suochen sol.
vriunt unde herre, ir wizzet wol,
belibens mac hie niht gesin:
min angest umb min kindelin
dien mag ich leider niht verheln;
wan möhte et ich mich hin versteln:
daz waere nu der beste rat
nach dem dinge, als ez mir stat.
vriunt herre, dar zuo ratet ir.>
< nu vrouwe> sprach er< volget mir:
ze naht als ich ze schiffe ge,
so vüeget ir daz, daz ir e
vil tougenliche dar sit komen
biz daz han ich urloup genomen,
daz ich iuch danne vinde
bi minem ingesinde.
sus werbet! also muoz ez sin.>
mit dirre rede kam riwalin
ze marke und seite im maere,
waz ime enboten waere
umbe sin liut und umb sin lant.
urloup nam er von ime zehant,
da nach von al den sinen.
die clageten riwalinen,
daz er die clage e nie gesach,
diu do und da nach ime geschach:
manc segen wart im nach gegeben.
daz got sin ere und sin leben
geruohte in sinem schirme han.
nuz an die naht begunde gan
und er ze sinem schiffe kam
und al sin dinc dar an genam,
do vand er sine vrouwen da,
die schoenen blanschefliure. ie sa
so wart daz schif gestozen an.
alsus so vuoren si von dan.
nu riwalin ze lande kam
und die vil groze not vernam,
die morgan haete uf in gewant
mit übercrefteclicher hant,
sinen marschalc er besande,
an dem er triuwe erkande,
an dem sin meister trost do lac,
der aller siner eren pflac
über sin liut und über sin lant:
daz was rual li foitenant,
der eren unde der triuwe ein habe,
der nie gewancte an triuwen abe:
der seite im aller hande,
als er ez wol erkande,
waz engeslicher swaere
dem lande erstanden waere.
< doch> sprach er< sit daz ir enzit
ze troste uns allen komen sit
und iuch got wider gesendet hat,
so sol sin alles werden rat
und mugen vil harte wol genesen;
wir suln nu hohes muotes wesen,
unser angest sol nu cleine sin.>
hier under sagete im riwalin
die lieben aventiure
umb sine blanschefliure.
des wart er innecliche vro:
< ich sihe wol, herre> sprach er do
< iuwer ere wehset alle wis,
iuwer werdekeit und iuwer pris,
iuwer vröude und iuwer wunne
diu stiget als diu sunne.
irn möhtet uf der erden
von wibe niemer werden
so hohes namen als von ir.
von danne, herre, volget mir:
habe si wol ze iu getan,
des sult ir si geniezen lan.
so wir unser dinc nu genden,
die not von uns gewenden,
diu uns nu so ze rucke lit,
so gebietet eine hohgezit
wol herlich unde riche:
da nemet si offenliche
vor magen und vor mannen ze e.
und rate zware, daz ir e
ze kirchen ir geruochet jehen,
da ez pfaffen unde leien sehen,
der e nach cristenlichem site:
da saeleget ir iuch selben mite.
und wizzet waerlichen daz,
iuwer dinc sol iemer deste baz
ze eren und ze guote ergan.>
nu daz geschach, daz was getan,
daz er des alles vollekam;
und alse er si do ze e genam,
er bevalch si hant von hande
dem getriuwen foitenande.
der vuorte si ze canoel
uf daz selbe castel,
nach dem sin herre, als ich ez las,
canelengres genennet was,
canel nach canoele.
uf dem selben castele
haete er do sin selbes wip,
ein wip, diu muot unde lip
mit wiplicher staete
der werlt gewerldet haete.
der bevalher sine vrouwen do
und schuof ir ir gemach also,
als ez ir namen wol gezam.
nu rual wider zem herren kam,
do wurden si zwen under in zwein
umbe ir angest in ein,
alse ez in do was gewant:
si sanden über al ir lant
und samenten ir ritterschaft;
alle ir state und alle ir craft
die kerten si niwan ze wer.
alsus kamen si mit her
morgane engegene geriten.
ouch wart ir harte wol gebiten
von morgane und von den sinen:
si enpfiengen riwalinen
mit einer herten vehte.
hei waz da guoter knehte
gevellet unde geveiget wart!
wie lützel der da wart gespart!
wie manic man kam da ze not,
und wie vil maneger lac da tot
und wunt von ietwederm her!
an dirre veigen lantwer
wart der vil clagebaere erslagen,
den al diu werlt wol solte clagen,
ob clegelichiu swaere
nach tode nütze waere.
canelengres der guote
der ritterlichem muote
noch herren tugende an keiner stete
nie vuoz noch halben wanc getete,
der lac da jaemerlichen tot.
iedoch in aller dirre not
kamen die sinen über in
und brahten in mit noeten hin:
mit maneger clage vuorten sin dan
und bestatten in als einen man,
der minner noch mere
niwan ir aller ere
mit ime do vuorte hin ze grabe.
daz ich nu vil von ungehabe
und von ir jamer sagete,
waz iegelicher clagete,
waz solte daz? es waere unnot.
si waren alle mit im tot
an eren unde an guote,
an allem dem muote,
der guoten liuten solte geben
saelde und saeleclichez leben.
diz ist geschehen, ez muoz nu sin:
erst tot der guote riwalin;
dan hoeret nu niht mere zuo
wan eine, daz man umbe in tuo
als mit rehte umb einen toten man.
dan ist doch nu niht anders an:
man sol und muoz sich sin bewegen,
und sol sin got von himele pflegen,
der edeler herzen nie vergaz!
und sul wir sprechen vürbaz,
wiez umbe blanschefliure kam:
do diu vil schoene vernam
diu clagebaeren maere,
wie do ir herzen waere,
got herre, daz solt du bewarn,
daz wir daz iemer ervarn!
ichn han da keinen zwivel an,
gewan ie wip durch lieben man
totlichen herzesmerzen,
dern waere ouch in ir herzen.
daz was totliches leides vol.
si bewarte al der werlde wol,
daz ir sin tot ze herzen gie.
ir ougen diu enwurden nie
in allem disem leide naz.
ja got herre, wie kam daz,
daz da niht wart geweinet?
da was ir herze ersteinet:
dan was niht lebenes inne
niwan diu lebende minne
und daz vil lebeliche leit,
daz lebende uf ir leben streit.
geclagetes aber ir herren iht
mit clageworten? nein si niht:
si erstummete an der stunde,
ir clage starp in ir munde;
ir zunge, ir munt, ir herze, ir sin,
daz was allez do dahin.
diu schoene enclagete do nieme:
sin sprach do weder ach noch we;
si seic et nider unde lac
quelende unz an den vierden tac
erbermeclicher danne ie wip;
si want sich unde brach ir lip
sus unde so, her unde dar
und treip daz an, biz si gebar
ein sünelin mit maneger not.
seht, daz genas und lac si tot.
owe der ougenweide,
da man nach leidem leide
mit leiderem leide
siht leider ougenweide!
der ere an riwaline lac,
der er nach grozen eren pflac,
die wile ez got wolte,
daz er ir pflegen solte,
der leit was leider alze groz
und alles leides übergenoz;
wan al ir trost und al ir craft,
ir tuon und al ir ritterschaft,
ir ere und al ir werdekeit,
daz allez was do hin geleit.
sin tot was aber wol lobelich,
der ir ze sere erbermeclich.
swie schedelich diu swaere
liute unde lande waere
diu von ir herren tode kam,
ezn was doch niht so clagesam,
so daz man dise quelende not
und den erbermeclichen tot
an dem vil süezen wibe sach.
ir jamer unde ir ungemach
beclage ein ieclich saelec man;
und swer von wibe ie muot gewan
oder iemer wil gewinnen,
der trahte in sinen sinnen,
wie lihte misselinge
an sus getanem dinge
guoten liuten uf erstat,
wie lihte ez in ze leide ergat
an vröuden unde an libe,
und si dem reinen wibe
genaden wünschend umbe got:
daz sin güete und sin gebot
ir helfe, ir trost geruoche sin!
und sagen wir umb daz kindelin,
daz vater noch muoter haete,
waz got mit deme getaete.
riuwe unde staetiu triuwe
nach vriundes tode ie niuwe,
da ist der vriunt ie niuwe:
daz ist diu meiste triuwe.
swer nach dem vriunde riuwe hat,
nach tode triuwe an ime begat,
daz ist vor allem lone,
deist aller triuwe ein crone.
mit der selben crone was
gecroenet do, als ich ez las,
der marschalc und sin saelec wip,
die beide ein triuwe unde ein lip
got unde der werlde waren,
des si guot bilde baren
beidiu der werlde unde gote,
wan si wol nach gotes gebote
ganzlicher triuwe wielten
und ouch die wol behielten
ane alle missewende
unz an ir beider ende.
solt ieman uf der erden
von triuwen halben werden
künic oder künigin,
binamen daz möhten si wol sin,
als ich iu von in beiden
waerliche mag bescheiden,
wie er gevuor und si gewarp.
do blanscheflur, ir vrouwe, erstarp
und riwalin begraben was,
des weisen dinc, der do genas,
daz gevuor nach ungenaden wol
als des, der vürbaz komen sol:
der marschalc und diu marschalkin
namen daz cleine weiselin
und burgen ez vil tougen
den liuten von den ougen.
si sageten unde hiezen sagen,
ir vrouwe haete ein kint getragen,
daz waere in ir und mit ir tot.
von der gedrieten not
wart aber des landes clage do me;
ir clage wart aber do me dan e:
clage, daz riwalin erstarp,
clage, daz blanscheflur verdarp,
clage umbe ir beider kindelin,
an dem ir trost do solte sin,
daz daz verdorben waere.
zuo aller dirre swaere
gieng in diu starke vorhte,
die morgan an in worhte,
als nahen alse ir herren tot
wan diz daz ist diu meiste not,
die man zer werlde haben mac:
swa so der man naht unde tac
den totvint vor ougen hat,
daz ist diu not, diu nahen gat,
und ist ein lebelicher tot.
in aller dirre lebenden not
wart blanscheflur ze grabe getragen.
michel jamer unde clagen
daz wart begangen ob ir grabe.
ir muget wol wizzen, ungehabe
der was da vil und alze vil.
nun sol ich aber noch enwil
iuwer oren niht beswaeren
mit zerbermeclichen maeren,
wan ez den oren missehaget,
swa man von clage ze vil gesaget;
und ist vil lützel iht so guot,
ezn swache, ders ze vil getuot.
von diu so lazen langez clagen
und vlizen uns, wie wir gesagen,
umb daz verweisete kint,
von dem diu maere erhaben sint.
sich treit der werlde sache
vil ofte zungemache
und aber von ungemache
wider ze guoter sache.
reht in den noeten sol der vrome,
ze swelhem ende ez danne kome,
bedenken, wie sin werde rat:
die wile und er daz leben hat,
so sol er mit den lebenden leben,
im selben trost ze lebene geben.
als tet der marschalc foitenant:
wan ez ime ze sorgen was gewant,
do bedahter mitten in der not
des landes schaden, sin selbes tot;
wan ime diu wer niht tohte
noch sich mit wer enmohte
wider den vint gevristen,
do vriste er sich mit listen.
er sprach die herren al zehant
über allez sines herren lant
und brahte si ze suone.
wan in was niht ze tuone
wan vlehen unde sich ergeben:
si ergaben guot unde leben
an morganes hulde.
die hazlichen schulde
under morgane und under in
die legeten si mit listen hin
und nerten ir liut unde ir lant.
der getriuwe marschalc foitenant
vuor heim und sprach sin saelic wip
und bevalch ir verre und an den lip,
daz si sich in leite
nach der gewonheite,
als ein wip kindes inne lit,
und daz si nach der selben zit
jaehe unde jehende waere,
daz si daz kint gebaere,
daz ir juncherre solte sin.
diu saelege marschalkin,
diu guote, diu staete,
diu reine floraete,
diu wibes ere ein spiegelglas
und rehter güete ein gimme was,
diu was des lihte gemant,
daz ir doch zeren was gewant:
si stalte ir muot und al ir lip
ze clage und rehte alse ein wip,
diu eines kindes sol genesen.
si hiez ir kamere unde ir wesen
stellen unde machen
ze heinlichen sachen;
und wandes ouch erkande wol,
wie man hie zuo gebaren sol,
do nam sir willeclage hier abe:
si gelichsente groz ungehabe
an muote unde an libe
gelich einem wibe,
diu ze solhen noeten gat,
diu al ir dinc gestellet hat
ze sus getaner arbeit.
sus wart daz kint zuo zir geleit
vil tougenliche unde also,
daz ez vil lützel ieman do
ane eine ir ammen bevant.
hie wart ein maere sa zehant:
diu guote marschalkinne
laeg eines sunes inne.
ez was ouch war, si tet also:
si lag des sunes inne do,
der ir sunlicher triuwe pflac
unz an ir beider endetac.
daz selbe süeze kint truoc ir
als süezeliche kindes gir,
als ein kint siner muoter sol:
und was daz billich unde wol:
si leite ouch allen ir sin
mit muoterlicher liebe an in
und was des also staete,
als ob sin selbe ie haete
under ir brüsten getragen.
als wir daz maere hoeren sagen,
son geschach ez weder sit noch e,
daz ein man unde ein wip ie me
mit solher liebe ir herren zugen,
als wir her nach erkennen mugen
an disem selben maere,
wie veterliche swaere
und wie vil manege arbeit
der getriuwe marschalc durch in leit.
nu daz diu guote marschalkin
der noete genesen solte sin
und nach ir sehs wochen,
als den vrouwen ist besprochen,
des suns ze kirchen solte gan,
von dem ich her gesaget han,
si selbe in an ir arm nam
und truogin suoze, als ir gezam,
mit ir zem gotes huse also.
und als sir inleite do
goteliche haete enpfangen
und was von opfer gangen
mit schoenem ingesinde,
do was dem cleinen kinde
der heilege touf bereit,
durch daz ez sine cristenheit
in gotes namen enpfienge,
swiez ime dar nach ergienge,
daz ez doch cristen waere.
nu daz sin toufaere
alles sines dinges was bereit,
nach touflicher gewonheit
er vragete umb daz kindelin,
wie sin name solte sin.
diu höfsche marschalkin gie dan
und sprach vil tougenliche ir man
und vrageten, wie er wolte,
daz man ez nennen solte.
der marschalc der sweic lange:
er trahte ange und ange,
waz namen ime gebaere
nach sinen dingen waere.
hier under so betrahte er
des kindes dinc von ende her,
reht alse er haete vernomen,
wie sin dinc allez dar was komen:
< seht> sprach er< vrouwe, als ich vernam
von sinem vater, wiez dem kam
umb sine blanschefliure,
mit wie vil maneger triure
ir gernder wille an ime ergie,
wie si diz kint mit triure enpfie,
mit welher triure siz gewan,
so nenne wir in tristan.>
nu heizet triste triure
und von der aventiure
so wart daz kint tristan genant,
tristan getoufet al zehant.
von triste tristan was sin nam.
der name was ime gevallesam
und alle wis gebaere;
daz kiesen an dem maere:
sehen wie trureclich ez was,
da sin sin muoter genas;
sehen wie vruo im arbeit
und not ze rucke wart geleit;
sehen wie trureclich ein leben
ime ze lebene wart gegeben;
sehen an den trureclichen tot,
der alle sine herzenot
mit einem ende besloz,
daz alles todes übergenoz
und aller triure ein galle was.
diz maere, der daz ie gelas,
der erkennet sich wol, daz der nam
dem lebene was gehellesam:
er was reht alse er hiez ein man
und hiez reht alse er was: tristan.
und swer nu gerne haete erkant,
durch welhe liste foitenant
daz hieze sagen ze maere,
daz tristan daz kint waere
von der gebürteclichen not
in siner toten muoter tot,
den suln wir ez wizzen lan:
ez wart durch triuwe getan.
der getriuwe tet ez umbe daz:
er vorhte morganes haz;
ob er daz kint da wiste,
daz er ez so mit liste
so mit gewalt verdarpte,
daz lant an ime entarpte.
durch daz nam der getriuwe man
ze kinde sich den weisen an
und zoch ez also schone,
daz ime diu werlt ze lone
der gotes genaden wünschen sol:
daz verdiente er an dem weisen wol.
nu daz daz kint getoufet wart,
nach cristenlichem site bewart,
diu tugende riche marschalkin
nam aber ir liebez kindelin
in ir vil heinliche pflege:
si wolte wizzen alle wege
und sehen, ob ime sin sache
stüende ze gemache.
sin süeziu muoter leite an in
mit also süezem vlize ir sin,
daz sime des niht engunde,
daz er ze keiner stunde
unsanfte nider getraete.
nu si daz mit im haete
getriben unz an sin sibende jar,
daz er wol rede und ouch gebar
vernemen kunde und ouch vernam,
sin vater der marschalc in do nam
und bevalch in einem wisen man:
mit dem sander in iesa dan
durch vremede sprache in vremediu lant;
und daz er aber al zehant
der buoche lere an vienge
und den ouch mite gienge
vor aller slahte lere.
daz was sin erstiu kere
uz siner vriheite:
do trater in daz geleite
betwungenlicher sorgen,
die ime da vor verborgen
und vor behalten waren.
in den uf blüenden jaren,
do al sin wunne solte enstan,
do er mit vröuden solte gan
in sines lebenes begin,
do was sin beste leben hin:
do er mit vröuden blüen began,
do viel der sorgen rife in an,
der maneger jugent schaden tuot,
und darte im siner vröuden bluot.
in siner ersten vriheit
wart al sin vriheit hin geleit:
der buoche lere und ir getwanc
was siner sorgen anevanc;
und iedoch do er ir began,
do leite er sinen sin dar an
und sinen vliz so sere,
daz er der buoche mere
gelernete in so kurzer zit
dan ie kein kint e oder sit.
under disen zwein lernungen
der buoche unde der zungen
so vertet er siner stunde vil
an iegelichem seitspil:
da kerte er spate unde vruo
sin emezekeit so sere zuo,
biz er es wunder kunde.
er lernete alle stunde
hiute diz, morgen daz,
hiure wol, ze jare baz.
über diz allez lernet er
mit dem schilte und mit dem sper
behendecliche riten,
daz ors ze beiden siten
bescheidenliche rüeren,
von sprunge ez vreche vüeren,
turnieren und leisieren,
mit schenkeln sambelieren
reht und nach ritterlichem site.
hie banket er sich ofte mite
wol schirmen, starke ringen,
wol loufen, sere springen,
dar zuo schiezen den schaft,
daz tet er wol nach siner craft.
ouch hoere wir diz maere sagen,
ezn gelernete birsen unde jagen
nie kein man so wol so er,
ez waere dirre oder der.
aller hande hovespil
diu tet er wol und kunde ir vil.
ouch was er an dem libe,
daz jungelinc von wibe
nie saeleclicher wart geborn.
sin dinc was allez uz erkorn
beid an dem muote und an den siten.
nu was aber diu saelde undersniten
mit werndem schaden, als ich ez las,
wan er leider arbeitsaelic was.
nu sin vierzehende jar vür kam,
der marschalc in hin heim do nam
und hiez in zallen ziten
varn unde riten,
erkunnen liute unde lant,
durch daz im rehte würde erkant,
wie des landes site waere.
diz tet der lobebaere
so lobelichen unde also,
daz in den ziten unde do
in allem dem riche
nie kint so tugentliche
gelebete alse tristan.
al diu werlt diu truogin an
vriundes ouge und holden muot,
als man dem billiche tuot,
des muot niwan ze tugende stat,
der alle untugende unmaere hat.
in den ziten unde do
kam ez von aventiure also,
daz von norwaege über se
ein koufschif unde dekeinez me
in daz lant ze parmenie kam
und sin gelende da genam
und uz gestiez ze canoel
vür daz selbe castel,
da der marschalc ze staete
sin wesen ufe haete
und sin juncherre tristan.
nu daz die vremeden koufman
ir market haeten uz geleit,
vil schiere wart ze hove geseit,
waz da koufrates waere.
hier under kamen maere
tristande zunheile:
da waeren valken veile
und ander schoene vederspil;
und wart des maeres also vil,
biz zwei des marschalkes kint
wan kint der dinge vlizec sint
under in zwein wurden in ein,
daz si tristanden zuo zin zwein,
ir wanbruoder, namen
und an ir vater kamen
und baten den bihanden,
daz er in durch tristanden
der valken koufen hieze.
der edele rual lieze
und haetez note verlan,
ezn müese allez vür sich gan,
des sin vriunt tristan baete,
wan er in werder haete
und bot ez baz im einem
dan aller der dekeinem
von lande oder von gesinde.
siner eigenen kinde
was er so vlizec niht so sin.
dar an tet er der werlde schin,
wie vollekomener triuwe er pflac,
waz tugende und eren an im lac.
er stuont uf unde nam zehant
sinen sun tristanden an die hant
nach vil vaterlichem site.
sin ander süne giengen mite
und dar zuo hovegesindes vil,
die so durch ernest so durch spil
in volgeten unz an den kiel,
und swaz ieman da geviel,
da in sin wille zuo getruoc,
des vant er umbe kouf genuoc.
kleinoede, siden, edele wat:
des was da rat über rat.
ouch was da schoene vederspil,
valken pilgerine vil,
smirline und sperwaere,
habeche muzaere
und ouch in roten vederen:
von disen ietwederen
vant man vollen market da.
tristande hiez man koufen sa
valken unde smirlin.
die sine bruoder solten sin,
den wart ouch da gekouft durch in:
man gewan in allen drin,
swes iegelicher gerte.
nu man si do gewerte
alles, des si wolten,
und dannen keren solten,
von aventiure ez do geschach,
daz tristan in dem schiffe ersach
ein schachzabel hangen,
an brete und an den spangen
vil schone und wol gezieret,
ze wunsche gefeitieret.
da bi hienc ein gesteine
von edelem helfenbeine
ergraben wol meisterliche.
tristan der tugende riche
der sach ez vlizeclichen an.
< ei> sprach er< edelen koufman,
so helfe iu got! und kunnet ir
schachzabelspil? daz saget mir!>
und sprach daz in ir zungen.
nu sahen si den jungen
aber noch vlizeclicher an,
do er ir sprache reden began,
die lützel ieman kunde da.
sus begundens an dem jungen sa
merken elliu siniu dinc.
nun geduhte si nie jungelinc
so saelecliche sin getan
noch also schoene site han.
< ja> sprach ir einer< vriunt, ir ist
under uns genuoc, die disen list
wol kunnen; wellet irz besehen,
so mag ez harte wol geschehen:
wol her, so wil ich iuch bestan!>
tristan der sprach< diz si getan!>
suz sazen si zwen über daz spil.
der marschalc sprach:< tristan, ich wil
wider uf ze herbergen gan;
wiltu, du maht wol hie bestan.
min ander süne die gen mit mir;
so si din meister hie bi dir,
der neme din war und hüete din.>
sus gie der marschalc wider in
und sin liut al gemeine
niwan tristan al eine
und sin meister, der sin pflac,
von dem ich iu wol sagen mac,
vür war, als uns diz maere seit,
daz knappe nie von höfscheit
und von edeles herzen art
baz noch schoner gedelt wart;
und was der curvenal genant.
er haete manege tugende erkant,
als er dem wol ze lere zam,
der ouch von siner lere nam
vil manegiu tugentlichiu dinc.
der tugende riche jungelinc,
der wol gezogene tristan,
saz unde spilte vür sich an
so schone und so höfschliche,
daz in gemeinliche
die vremeden aber an sahen
und in ir herzen jahen,
sin gesaehen nie dekeine jugent
gezieret mit so maneger tugent.
swaz vuoge er aber an der stete
mit gebaerden oder mit spil getete,
daz was in da wider alse ein wint:
si nam des wunder, daz ein kint
so manege sprache kunde;
die vluzzen ime ze munde,
daz siz e nie vernamen,
an swelhe stat si ie kamen.
der höfsche hovebaere
lie siniu hovemaere
und vremediu zabelwortelin
under wilen vliegen in:
diu sprach er wol und kunde ir vil,
damite so zierter in sin spil.
ouch sang er wol ze prise
schanzune und spaehe wise,
refloit und stampenie.
alsolher curtosie
treip er vil und so vil an,
biz aber die werbenden man
ze rate wurden under in:
kunden sin iemer bringen hin
mit keiner slahte sinnen,
si möhten sin gewinnen
grozen vrumen und ere;
und biten ouch do nimere:
si gebuten ir ruoderaeren,
daz si bereite waeren,
und zugen si selbe ir anker in,
als ez der rede niht solte sin.
si stiezen an und vuoren dan:
so lise, daz es tristan
noch curvenal nie wart gewar,
biz si si haeten von dem var
wol eine groze mile braht.
wan jene die waren verdaht
an ir spil so sere,
daz si do nihtes mere
niwan ir spiles gedahten.
nu siz do vollebrahten,
so daz tristan daz spil gewan,
und er sich umbe sehen began,
do sach er wol, wiez was gevarn.
nun gesahet ir nie muoterbarn
so rehte leidegen als in:
uf spranger und stuont under in;
< ach> sprach er< edelen koufman,
durch got waz gat ir mit mir an?
saget, wa welt ir mich hin?>
< seht, vriunt> sprach einer under in
< dizn mac nu nieman bewarn,
irn müezet hinnen mit uns varn.
gehabet iuch et wol und sit vro!>
tristan der arme der huop do
so jaemerlichez clagen an,
daz curvenal sin vriunt began
mit ime von herzen weinen
und solhe clage erscheinen,
daz al daz kielgesinde
von ime und von dem kinde
unmuotic wart und sere unvro.
curvenalen satzten si do
in ein vil cleine schiffelin
und leiten zuo zime darin
ein ruoder unde ein cleine brot
zer verte und zer hungers not
und sprachen, daz er kerte,
swar in sin muot gelerte:
tristan der müese hin mit in.
mit der rede vuoren si hin
und liezen in da swebenden,
in manegen sorgen lebenden.
curvenal swebete uf dem se.
in manegen wis so was im we:
we umb daz michel ungemach,
daz er an tristande sach;
we umbe sin selbes not,
durch daz er vorhte den tot,
wan er niht varn kunde
noch es nie da vor begunde;
und clagende sprach er wider sich:
< got herre, wie gewirbe ich?
ine wart alsus besorget nie.
nu bin ich ane liute hie
und enkan ouch selbe niht gevarn.
got herre, du solt mich bewarn
und min geverte hinnen sin!
ich wil uf die genade din,
des ich nie began, beginnen:
wis min geleite hinnen!>
hie mite greif er sin ruoder an:
in gotes namen vuor er dan
und kam in kurzer stunde,
als es im got gegunde,
wider heim und seite maere,
wie ez gevaren waere.
der marschalc und sin saelic wip
diu beidiu leiten an ir lip
so jaemerliche clagenot,
und waerer vor ir ougen tot,
daz in diu selbe swaere
niht naher gangen waere.
sus giengen si do beide
in ir gemeinem leide
und al ir ingesinde
nach ir verlornem kinde
weinen uf des meres stat.
manec zunge damit triuwen bat,
daz got sin helfe waere.
da wart manic clagemaere:
ir clage was sus, ir clage was so;
und alse ez an den abent do
und an ein scheiden muose gan,
ir clage, diu e was undertan,
diu wart do gar einbaere:
si triben do niwan ein maere,
si riefen hie, si riefen dort
niht anders wan daz eine wort:
< beas tristant, curtois tristant,
tun cors, ta vie a de commant!
din schoener lip, din süeze leben
daz si hiute gote ergeben!>
in disen dingen vuorten in
die norwaegen allez hin
und haeten ez also bedaht,
si haeten an im vollebraht
ir willen allen unde ir ger.
do widerschuof ez allez der,
der elliu dinc beslihtet,
beslihtende berihtet,
dem winde, mer und elliu craft
bibenende sint dienesthaft.
als der wolt unde der gebot,
do huop sich ein so michel not
von sturmwetere uf dem se,
daz salle samet in selben me
enmohten niht ze staten gestan,
wan dazs et ir schif liezen gan,
dar ez die wilden winde triben,
und si selbe ane trost beliben
umbe ir lip und umbe ir leben:
si haeten sich mitalle ergeben
an die vil armen stiure,
diu da heizet aventiure:
si liezen ez an die geschiht,
weder si genaesen oder niht;
wan ir dinges was nime,
wan daz si mit dem wilden se
uf als in den himel stigen
und iesa wider nider sigen
als in daz abgründe.
si triben die tobenden ünde
wilent uf und wilent nider,
iezuo dar und iesa wider.
ir aller keiner kunde
noch enmohte keine stunde
uf sinen vüezen gestan.
alsus so was ir leben getan
wol ahte tage und ahte naht.
hie von so haetens alle ir maht
vil nach verlorn unde ir sin.
nu sprach ir einer under in:
< ir herren alle, sammir got,
mich dunket, diz si gotes gebot
umb unser angestlichez leben:
daz wir so kume lebende sweben
in disen tobenden ünden,
deist niuwan von den sünden
und von den untriuwen komen,
daz wir tristanden han genomen
sinen vriunden roupliche.>
< ja> sprachens al geliche
< sich, du hast war, im ist also.>
hie mite berieten si sich do:
möhten si stille vinden
an wazzer unde an winden,
daz si ze stade gestiezen,
daz sin vil gerne liezen
vriliche, swar er wolte, gan.
und iesa do diz was getan,
daz diz ir aller wille wart,
do wart ir kumberlichiu vart
gesenftet an der stunde:
wint unde wac begunde
sich sa zerloesen und zerlan,
daz mer begunde nider gan,
diu sunne schinen liehte als e.
hie mite enbitens ouch do nime,
wan der wint haete si geslagen
innerthalp den ahte tagen
in daz lant ze curnewale
und waren zuo dem male
bi dem stade so nahen,
daz sin bereite sahen,
und stiezen uz ze lande alda.
tristanden namen si sa
und satzten den uz an daz lant
und gaben ime brot an die hant
und anderre ir spise ein teil.
< vriunt> sprachen si< got gebe dir heil
und müeze dines libes pflegen!>
hie mite so buten sim alle ir segen
und kerten iesa wider dan.
nu wie gewarp do tristan?
tristan der ellende? ja,
da saz er unde weinde alda;
wan kint kunnen anders niht
niwan weinen, alse in iht geschiht.
der trostlose ellende
der vielt uf sine hende
ze gote vil innecliche:
< ei> sprach er< got der riche,
so riche du genaden bist,
so vil güete als an dir ist,
vil süezer got, so bite ich dich,
daz du genade wider mich
und dine güete noch begast,
sit daz du des verhenget hast,
daz ich alsus vervüeret bin;
und wise mich doch noch da hin,
da ich bi liuten müge gesin!
nu warte ich allenthalben min,
und sihe niht lebendes umbe mich.
dise groze wilde die vürht ich:
swar ich min ougen wende,
da ist mir der werlde ein ende;
swa ich mich hin gekere,
dan sihe ich ie nimere
niwan ein toup gevilde
und wüeste unde wilde,
wilde velse und wilden se.
disiu vorhte tuot mir we;
über daz allez so vürht ich,
wolve unde tier diu vrezzen mich,
swelhen enden ich gekere.
ouch siget der tac sere
gegen der abentzite.
swaz ich nu me gebite,
daz ich von hinnen niht engan,
daz ist vil übele getan;
ich enile hinnen balde,
ich benahte in disem walde
und enwirt min danne niemer rat.
nu sihe ich, daz hie bi mir stat
hoher velse und berge vil:
ich waene, ich uf ir einen wil
climmen, ob ich iemer mac,
und sehen, die wile ich han den tac,
ob keiner slahte bu hie si
eintweder verre oder nahen bi,
da ich liute vinde,
ze den ich mich gesinde,
mit den ich aber vürbaz genese,
in swelher wise ez danne wese.>
sus stuont er uf und kerte dan.
roc unde mantel haete er an
von einem pfelle, der was rich
und an gewürhte wunderlich:
er was von sarrazinen
mit cleinen bortelinen
in vremedeclichem prise
nach heidenischer wise
wol underworht und underbriten
und was der also wol gesniten
nach sinem schoenem libe,
daz von manne noch von wibe
enwurden edeler cleider nie
baz gesniten danne die.
dar zuo seit uns daz maere,
der selbe pfelle er waere
ingrüener danne ein meiesch gras,
und damit er gevüllet was,
daz was so rehte wiz hermin,
daz ez niht wizer kunde sin.
hie mite bereitet er sich do
weinende unde sere unvro
uf sine kumberliche vart,
do ime diu vart unwendic wart:
under sinen gürtel zoher
sinen roc ein lützel hoher;
den mantel wander in ein
und leitin uf sin ahselbein
und streich uf gein der wilde
durch walt und durch gevilde.
ern haete weder wec noch pfat,
wan alse er selbe getrat.
mit sinen vüezen wegeter,
mit sinen handen stegeter:
er reit sin arme und siniu bein.
über stoc und über stein
wider berc er allez clam,
unz er uf eine hoehe kam.
da vander von geschihte
einen waltstic ane slihte
mit grase verwahsen unde smal;
den kerte er anderhalp ze tal:
er trüege in eine rihte hin.
in kurzer wile brahte er in
uf eine schoene straze,
diu was ze guoter maze
breit unde geriten hin unde her.
an dem selben wege saz er
durch ruowe weinende nider.
nu truogin ie sin herze wider
zen vriunden und zem lande,
da er die liute erkande;
diz truogin grozen jamer an.
vil jaemerliche er aber began
ze gote clagen sin ungemach;
ze himel er innecliche sach:
< got> sprach er< herre guoter,
min vater und min muoter
wie hant si mich alsus verlorn!
owe wie wol haet ich verborn
min veigez schachzabelspil,
daz ich iemer hazzen wil!
sperwaere, valken, smirlin
die laze got unsaelic sin!
die hant mich minem vater benomen,
von der schulden bin ich komen
von vriunden und von kunden;
und alle, die mir gunden
gelückes unde guotes,
die sint nu swaeres muotes
und sere truric umbe mich.
a süeziu muoter, wie du dich
mit clage nu quelest, daz weiz ich wol;
vater, din herze ist leides vol:
ich weiz wol, ir sit beide
sere überladen mit leide.
und ouwe herre, wiste ich doch,
daz ir daz wistet, daz ich noch
mit wol gesundem libe lebe,
daz waere ein michel gotes gebe
iu beiden unde da nach mir.
wan zware ich weiz vil wol, daz ir
kume oder niemer werdet vro,
ezn gevüege danne got also,
daz ir bevindet, daz ich lebe.
aller sorgaere ratgebe,
got herre, nu gevüege daz!>
under diu do er so saz
clagende, als ich gesaget han,
do gesach er zuo von verren gan
zwen alte wallaere,
die waren gote gebaere:
getaget unde gejaret,
gebartet unde geharet,
also diu waren gotes kint
und wallaere dicke sint.
die selben wallenden man
die truogen unde haeten an
linkappen unde solhe wat,
diu wallaeren rehte stat,
und uzen an ir waete
mermuschelen genaete
und vremeder zeichen genuoc.
ir ietwederer der truoc
einen wallestap an siner hant.
ir hüete unde ir beingewant
daz stuont wol nach ir rehte.
die selben gotes knehte
die truogen an ir schenkelen
linhosen, die ob ir enkelen
wol einer hende erwunden,
nah an ir bein gebunden.
vüeze und enkele waren bloz
vür den trit und vür den stoz.
ouch truogens über ir ruckebein,
dar an ir riuwic leben schein,
geistliche stende palmen.
ir gebet unde ir salmen
und swaz si guotes kunden,
daz lasens an den stunden.
tristan damite und ers ersach,
vorhtliche er wider sich selben sprach:
< genaedeclicher trehtin,
welch rat gewirdet aber nu min?
jene zwene man, die dort her gant,
ist daz si mich ersehen hant,
die mugen mich aber wol vahen.>
nu sime begunden nahen
und er ir dinc erkande
an staben und an gewande
zehant erkander wol ir leben
und begunde im selben herze geben:
sin gemüete wart ein lützel vro.
uz vollem herzen sprach er do:
< lop dich, herre trehtin!
diz mugen wol guote liute sin;
ine darf kein angest von in haben.>
vil schiere wart, daz si den knaben
vor in sitzen sahen.
nu sime begunden nahen,
höfschliche er uf gein in spranc,
sine schoene hende er vür sich twanc.
nu begunden in die zwene man
vil vlizecliche sehen an
und namen siner zühte war.
guotliche giengen si dar
und gruozten in vil suoze
mit disem süezen gruoze:
< deu sal, beas amis>
vil lieber vriunt, swer so du sis,
got müeze dich gehalten!>
tristan geneic den alten:
< ei> sprach er< de benie
si sainte companie!
sus heilege geselleschaft
die gesegene got mit siner craft!>
aber sprachen ime die zwene zuo:
< vil liebez kint, wannen bist duo
oder wer hat dich da her braht?>
tristan der was vil wol bedaht
und sinnesam von sinen tagen,
er begunde in vremediu maere sagen:
< saelegen herren> sprach er zin
< von disem lande ich bürtic bin
und solte riten hiute,
ich und ander liute,
jagen uf disem walde alhie.
do entreit ich, ine weiz selbe wie,
den jegeren unde den hunden.
die die waltstige kunden,
die gevuoren alle baz dan ich;
wan ane stic verreit ich mich,
unz daz ich gar verirret wart.
sus traf ich eine veige vart,
diu truoc mich unz uf einen graben,
dan kunde ich min pfert nie gehaben,
ezn wolte allez nider vür sich.
ze jungest gelac pfert und ich
beidiu zeinem hufen nider.
don kunde ich nie so schiere wider
ze minem stegereife komen,
ezn haete mir den zügel genomen
und liefe allez den walt in.
sus kam ich an diz pfedelin,
daz hat mich unz her getragen.
nun kan ich nieman gesagen,
wa ich bin oder war ich sol.
nu guoten liute, tuot so wol
und saget mir, wa welt ir hin?>
< vriunt> sprachen si do wider in
< geruochet unser trehtin,
so welle wir noch hinaht sin
ze tintajele in der stat.>
tristan guotliche si do bat,
daz sin mit in dar liezen gan.
< vil liebez kint, daz si getan>,
sprachen die wallenden man
< wil du da hin, so kere dan.>
tristan der kerte mit in hin.
hie mite so huop sich under in
maneger slahte maere;
tristan der hovebaere
der was mit rede also gewar,
si vrageten her oder dar,
daz er des alles antwurt bot
niwan ze staten und ze not.
er haete sine maze
an rede und an gelaze
so wol, daz es die wisen,
die getageten und die grisen
ze grozen saelden jahen
und aber ie baz besahen
sine gebaerde und sine site
und sinen schoenen lip damite;
siniu cleider, diu er an truoc,
diu gemarcten si genuoc,
durch daz si waren sere rich
und an gewürhte wunderlich,
und sprachen in ir muote:
< a herre got der guote
wer oder wannen ist diz kint,
des site so rehte schoene sint?>
sus giengen sin betrahtende
und allez sin dinc ahtende
diz was ir kurzewile
wol eine welsche mile.
nu kamez in kurzer stunde:
sines oeheimes hunde,
markes von curnewale,
die haeten zuo dem male,
als uns daz ware maere saget,
einen zitegen hirz gejaget
zuo der straze nahen.
da liez er sich ergahen
und stuont alda ze bile:
im haete vluht und ile
alle sine craft benomen.
nu waren ouch die jegere komen
mit michelem geschelle
hürnende zuo gevelle.
tristan do er den bil ersach,
wider die pilgerine er sprach
wisliche, als er wol kunde:
< ir herren, dise hunde,
disen hirz und dise liute,
die verlos ich hiute;
nu han ichs aber vunden:
diz sint mine kunden.
gebietet mir, ze den wil ich.>
< kint> sprachen si< got segene dich;
ze saelden müezest du gevarn!>
< genade, und got müez iuch bewarn!>
sprach aber der guote tristan.
sus neiger in und kerte dan
gein dem hirze uf sine vart.
nu daz der hirz gevellet wart,
der da jegermeister was,
der stracte in nider uf daz gras
uf alle viere alsam ein swin:
< wie nu meister, waz sol diz sin?>
sprach aber der höfsche tristan:
< lat stan! durch got, waz gat ir an?
wer gesach ie hirz zewürken so?>
der jeger stuont uf hoher do;
er sach in an und sprach im zuo:
< wie wiltu, kint, daz ich im tuo?
hie ze lande enist kein ander list,
wan alse der hirz enthiutet ist,
so spaltet man in über al
von dem houbete ze tal
und da nach danne in viere,
so daz der vier quartiere
dekeinez iht vil groezer si
danne daz ander da bi:
diz ist in disem lande site.
kint, kanstu ihtes iht damite?>
< ja meister> sprach er wider in
< daz lant, da ich gezogen bin,
dan ist der site niht also.>
< wie danne?> sprach der meister do.
< man enbestet da den hirz.>
< entriuwen, vriunt, dun zeiges mirz,
son weiz ich, waz enbesten ist.
ez enweiz nieman disen list
in disem künicriche hie;
son gehortin ouch genennen nie
von kunden noch von gesten.
trut kint, waz ist enbesten?
als guot du sis, nu zeige mirz:
ga her, enbeste disen hirz!>
tristan sprach:< lieber meister min,
sol ez mit iuwern hulden sin,
und mag iu liep dar an geschehen,
so laze ich iuch vil gerne sehen,
als verre als ichs gemerket han,
wie min lantsite ist getan,
als ir da vraget umbe den bast.>
der meister sach den jungen gast
vil guotliche lachend an,
wan er was selbe ein höfscher man
und erkante al die vuoge wol,
die guot man erkennen sol.
< ja> sprach er< lieber vriunt, nu tuo!
wol her, bistu ze cranc derzuo,
trut geselle, liebez kint,
ich selbe und die hie mit mir sint,
wir helfen dirn mit henden
legen und umbe wenden,
swie so du vor gebiutest
und mit dem vinger tiutest.>
tristan der ellende knabe
sinen mantel zoch er abe
und leite den uf einen stoc;
er zoch hoher sinen roc;
sin ermel vielt er vorne wider;
sin schoene har daz streich er nider,
uf sin ore leite er daz.
nu besahen sin baz unde baz,
die da zem baste waren:
sin gelaz und sin gebaren
daz namens alle in ir muot
und duhte si daz also guot,
daz siz vil gerne sahen
und in ir herzen jahen,
sin dinc waer allez edelich,
siniu cleider vremede unde rich,
sin lip ze wunsche getan.
si begunden alle zuo zim gan
und siner dinge nemen war.
nu gie der ellende dar,
der junge meister tristan:
er greif den hirz mit handen an
und wolte in uf den rucke legen.
don kunde er in nie dar gewegen,
wan er was ime ze swaere.
do bat der hovebaere,
daz sin im rehte leiten
und uf den bast bereiten.
nu daz was schiere getan.
zem hirze gienger obene stan.
da begunde er in entwaeten,
er sneit in unde entnaeten
unden von dem mule nider.
zen buocbeinen kerter wider,
diu entrante er beide nach ir zit,
daz rehte vor, daz linke sit.
diu zwei hufbein er do nam
unde beschelte diu alsam:
do begunde er die hut scheiden
von den siten beiden,
do von den heften über al,
al von obene hin ze tal
und breite sine hut do nider.
ze sinen büegen kerter wider;
von der brust enbaste er die,
daz er die brust do ganze lie.
die büege leite er dort hin dan.
sine brust er do began
uz dem rucke scheiden
und von den siten beiden
ietwederhalp driu rippe dermite.
daz ist der rehte bastsite:
diu lat er iemer dar an,
der die brust geloesen kan.
und al zehant so kerter her,
vil kündecliche enbaste er
beidiu siniu hufbein,
besunder niht wan beide in ein.
ir reht er ouch den beiden liez,
den braten, da der rucke stiez
über lanken gein dem ende
wol anderhalber hende,
daz die da cimbre nennent,
die den bastlist erkennent.
die rieben er do beide schiet,
beid er si von dem rucke schriet,
dar nach den panzen uf den pas;
und wan daz ungebaere was
sinen schoenen handen, do sprach er:
< wol balde zwene knehte her!
tuot diz dort hin danne baz
unde bereitet uns daz!>
sus was der hirz enbestet,
diu hut billiche entlestet;
die brust, die büege, siten, bein,
daz haete er allez über ein
vil schone dort hin dan geleit:
hie mite so was der bast bereit.
tristan der ellende gast
< seht> sprach er< meister, deist der bast
und alse ist disiu kunst getan.
nu geruochet ir her naher gan
ir unde iur massenie
und machet die furkie!>
< furkie? trut kint, waz ist daz?
du nennest mir vor, ine weiz waz.
du hast uns disen jagelist,
der vremede und guot ze lobene ist,
wol meisterlichen her getan:
nu laz in ouch noch vür sich gan;
volvüere dine meisterschaft!
wir sin dir iemer dienesthaft.>
tristan spranc enwec zehant:
eine zwisele hiu er an die hant,
daz die da furke nennent,
die die furkie erkennent.
doch enist niht sunders an den zwein:
furke und zwisele deist al ein.
sus kam er wider mit sime stabe.
die lebere sneit er sunder abe,
netze unde lumbele schiet er dan.
die cimberen er abe gewan
von dem lide, an dem si was.
sus saz er nider uf daz gras,
diu stucke nam er elliu driu:
an sine furken bant er diu
mit sinem netze vaste;
mit einem grüenen baste
verstricterz sus unde so.
< nu seht, ir herren> sprach er do
< diz heizent si furkie
in unser jegerie;
und wan ez an der furken ist,
durch daz so heizet dirre list
furkie und vüeget ouch daz wol,
sit ez an der furken wesen sol.
diz neme ein kneht an sine hant!
nu talanc weset ir gemant
umb iuwer curie.>
< curie? de benie!>
sprachens alle< waz ist daz?
wir vernaemen sarrazenesch baz!
waz ist curie, lieber man?
swic unde sage uns niht hie van:
swaz ez si, daz la geschehen,
daz wirz mit ougen ane sehen.
diz tuo durch dine hövescheit!>
nu tristan der was aber bereit:
den herzeric er do gevienc
ich meine, an dem daz herze hienc
und enbloztin aller siner habe.
daz herze sneit er halbez abe
hin gegen dem spitzen ende
und namez in sine hende,
er begundez teilieren,
in criuzewis zevieren
und warf daz uf die hut nider.
ze sime ricke kerter wider.
milz unde lungen loste er abe;
do was si hin des rickes habe.
nu daz lac uf der hiute da,
ric unde gorgen sneit er sa
obene, da diu brust da want.
daz houbet loste er al zehant
mit dem gehürne von dem cragen
und hiez daz zuo der brüste tragen.
< nu wol her balde!> sprach er zin
< nemt balde disen rucke hin!
kom ieman armer liute her,
der es geruoche oder ger,
dem teilet disen rucke mite
oder tuot dermite nach iuwerm site:
so mache ich die curie,>
dar gie diu cumpanie
und namen siner künste war.
tristan hiez im bringen dar,
daz er im e bereiten bat.
nu daz lac allez an der stat
wol gemachet unde bereit,
als er in haete vor geseit.
nu waren der quartiere
von dem herzen viere
vier halben uf die hut geleit
nach jegelicher gewonheit
und lagen uf der hiute also;
milz unde lungen sneit er do,
dar nach den panzen unde den pas
und swaz der hunde spise was,
in also cleiniu stuckelin,
als ez ein vuoge mohte sin,
und spreite ez allez uf die hut.
hie mite begunder überlut
den hunden ruofen:< za za za!>
vil schiere warens alle da
und stuonden ob ir spise.
< seht> sprach der wortwise
< diz heizent si curie
da heime in parmenie
und wil iu sagen umbe waz:
ez heizet curie umbe daz,
durch daz ez uf der cuire lit,
swaz man den hunden danne git;
als hat diu jegerie
den selben namen curie
von cuire vunden unde genomen.
von cuire sost curie komen.
und zware ez wart den hunden
ze guoten dingen vunden
und ist ein guot gewonheit,
wan swaz man in dar uf geleit,
daz ist in süeze durch daz bluot
und machet ouch die hunde guot.
nu sehet an disen bastsite,
dan ist kein ander spaehe mite:
nemt war, wier iu gevalle.>
< a herre!> sprachens alle
< waz seistu, saeligez kint?
wir sehen wol, dise liste sint
bracken unde hunden
ze grozen vrumen vunden.>
aber sprach der guote tristan:
< nu nemet iuwer hut hin dan,
wan ine kan hie mite niht baz.
und wizzet waerliche daz,
kund ich iu baz gedienet han,
daz haete ich gerne getan.
der man der houwe sine wit
und widet uf sunder iuriu lit;
daz houbet vüeret an der hant
und bringet iuwern prisant
ze hove nach hovelichem site:
da hovet ir iuch selben mite.
so wizzet ouch ir selbe wol,
wie man den hirz prisanten sol:
prisantet in ze rehte!>
den meister und die knehte
die nam aber do wunder,
daz in daz kint besunder
und mit bescheidenheite
so manc jagereht vür leite
und daz ez so vil wiste
von sus getanem liste.
< sich> sprachen si< saeligez kint:
diu wunderlichen underbint,
diu duns vür zelst und hast gezalt,
diu dunkent uns so manicvalt:
wirn sehen si noch baz zende gan,
swaz du biz da her hast getan,
daz ahte wir ze nihte.>
sus zugen sime enrihte
ein pferit dar und baten in,
daz er durch sine tugent mit in
nach siner kunst ze hove rite
und er si sinen lantsite
unz an ein ende lieze sehen.
tristan sprach:< daz mac wol geschehen.
nemet den hirz uf und wol hin!>
suz saz er uf und reit mit in.
nus also mit ein ander riten,
nu haeten jene vil kume erbiten
der state unde der stunde:
ir iegelich begunde
entwerfen siniu maere,
von welhem lande er waere
und wie er da hin waere komen.
si haeten gerne vernomen
sin dinc und sin ahte.
diz nam in sine trahte
der sinnesame tristan.
vil sinnecliche er aber began
sin aventiure vinden.
sin rede diun was kinden
niht gelich noch sus noch so.
vil sinnecliche sprach er do:
< jensit britanje lit ein lant,
deist parmenie genant:
da ist min vater ein koufman,
der wol nach siner ahte kan
der werlde leben schone unde wol,
ich meine aber, alse ein koufman sol.
und wizzet endecliche:
ern ist doch niht so riche
der habe unde des guotes
so tugentliches muotes:
der hiez mich leren, daz ich kan.
nu kamen dicke koufman
von vremeden künicrichen dar:
der dinges nam ich so vil war
beid an ir sprache und an ir siten,
unz mich min muot begunde biten
und schünden staetecliche
in vremediu künicriche;
und wan ich gerne haete erkant
unkunde liute und vremediu lant,
do was ich spate unde vruo
also betrahtic dar zuo,
biz daz ich minem vater entran
und vuor mit koufliuten dan:
als bin ich her ze lande komen.
nu habet ir al min dinc vernomen.
ine weiz, wiez iu gevalle.>
< a trut kint> sprachens alle
< ez was an dir ein edeler muot.
unkünde ist manegem herzen guot
und leret maneger hande tugent.
trut geselle, süeziu jugent,
gebenediet si daz lant
von gote, da ie kein marschant
erzoch so tugentlichez kint!
alle die künege, die nu sint,
dien erzügen alle ein kint niht baz.
nu liebez kint, nu sage uns daz:
din höfscher vater wie nante er dich?>
< tristan> sprach er< tristan heiz ich.>
< deus adjut> sprach einer do
< durch got, wie nante er dich do so?
du waerest zware baz genant
juvente bele et la riant,
diu schoene jugent, diu lachende.>
sus ritens ir maere machende,
dirre sus und jener so.
ir kurzewile diu was do
niwan mit disem kinde.
sus vragete daz gesinde,
swes iegelichen do gezam.
in kurzen ziten ez do kam,
tristan daz er die burc gesach.
von einer linden er do brach
zwei schapel wol geloubet:
einez sazter uf sin houbet,
daz ander er do witer maz;
dem jegermeister bot er daz:
< ei> sprach er< lieber meister min,
saget waz bürge mag diz sin?
diz ist ein küniclich castel.>
der meister sprach:< deist tintajel.>
< tintajel? a welh ein castel!
de te saut, tintajel
und allez din gesinde!>
< a wol dir süezem kinde!>
sprachen sine geverten do
< wis iemer saelic unde vro
und dir müez alse wol geschehen,
als vil gerne wirz gesehen!>
sus kamen si zem bürgetor:
tristan gehabete do da vor.
< ir herren> sprach er aber do zin
< ine weiz, wan ich iu vremede bin,
wie iuwer keiner ist genamet:
wan varn ie zwene und zwene samet
und ritet rehte ein ander bi,
alse der hirz geschaffen si:
daz gehürne daz ge vor,
diu brust da nach in sinem spor,
die rieben nach den büegen;
da nach so sult ir vüegen,
daz daz jungeste lit
iesa den rieben volge mit;
da nach so sult ir nemen war,
daz allerjungeste var
diu cuire und diu furkie:
deist rehtiu jegerie.
und lazet iu niht sin ze gach,
ritet schone ein ander nach:
min meister hie und ich sin kneht
wir riten samet, dunk ez iuch reht
und ob ez iu gevalle.>
< ja trut kint> sprachens alle
< swie so du wilt, als wellen wir.>
< diz si!> sprach er< nu lihet mir
ein horn, daz mir ze maze si,
und sit ouch des gemant da bi,
swenn ich an hebe, so hoeret mir,
und alse ich hürne, als hürnet ir!>
der meister der sprach ime do zuo:
< vil lieber vriunt, hürn unde tuo
rehte als dir gevalle:
des volge wir dir alle,
ich und die hie mit mir sint.>
< a bon eure> sprach daz kint
< mit guote, daz lat also sin.>
ein cleine hellez hornelin
daz gaben sime an sine hant.
< nu hin!> sprach er< allez avant!>
sus riten si gerottieret in,
zwen unde zwene: als soltez sin.
und als diu rotte gar in kam,
tristan sin hornelin do nam
und hürnete also riche
und also wunnecliche,
jene alle, die damit im riten,
daz die vor vröuden kume erbiten,
daz sime ze helfe kamen
und alle ir horn namen
und hürneten vil schone
mit ime in sime done.
er vuor in vor ze prise,
si nach in siner wise
bescheidenlichen unde wol:
diu burc diu wart gedoenes vol.
der künic und al diu hovediet,
do si daz vremede jageliet
gehorten und vernamen,
si erschraken unde erkamen
vil innecliche sere,
wan ez da vor nie mere
da ze hove wart vernomen.
nu was diu rotte iezuo komen
vür den palas an die tür:
da was vil ingesindes vür
geloufen durch den hornschal;
si nam groz wunder über al,
waz des geschelles waere.
ouch was der lobebaere
marke selbe komen dar
nemen dirre maere war
und mit im manic curtois man.
nu tristan den künic sehen began,
er begunde im wol gevallen
vor den andern allen;
sin herze in sunder uz erlas,
wan er von sinem bluote was:
diu natiure zoch in dar.
er nam sin mit den ougen war
und begunde in grüezen schone:
in vremedem horndone
ein ander wise huober an;
so lute er hürnen began,
daz im nieman an der stunde
wol gevolgen kunde.
nu des was schiere ein ende:
der wol gezogen ellende
der lie sin hürnen unde sweic.
vil schone er gein dem künege neic
und sprach mit süezem munde
vil suoze, als er wol kunde:
< deu sal le roi et sa mehnie:
künec und sine massenie
die gehalte got der guote!>
marke der wol gemuote
und al sin ingesinde
die danketen dem kinde
vil tugentlichen unde wol,
als man dem tugenthaften sol.
< a!> sprachens al gemeine
groze unde cleine,
< de diun duze aventure
si duze creature:
got gebe süeze aventiure
so süezer creatiure!>
der künec der nam des kindes war;
den jeger den besande er dar:
< sag an>, sprach er< wer ist diz kint,
des wort so wol besniten sint?>
< a herre, ez ist ein parmenois
so wunderlichen curtois
und also rehte tugentsam,
daz ichz an kinde nie vernam,
und giht, er heize tristan
und si sin vater ein koufman.
in geloubez aber niemer:
wie haete ein koufman iemer
in siner unmüezekeit
so groze muoze an in geleit?
solt er die muoze mit im han,
der sich unmuoze sol began?
a herre, er ist so tugenthaft:
seht, dise niuwe meisterschaft,
als wir nu ze hove sin komen,
die habe wir gar von ime genomen.
und hoeret wunderlichen list:
reht alse der hirz geschaffen ist,
als ist er her ze hove braht.
wa wart ie list so wol bedaht?
nu seht, daz houbet daz gat vor,
diu brust da nach in sinem spor,
büege unde bein, diz unde daz,
daz wart schoner unde baz
ze hove geprisantet nie.
seht dort, gesahet ir ie
sus gemachete furkie?
in vernam von jegerie
solher liste nie niht me.
da zuo liez er uns sehen e,
wie man den hirz enbesten sol:
diu kunst gevellet mir so wol,
daz ich niemer hirz noch tier
gehouwen wil in vier quartier,
und solte ich iemer mere jagen.>
sus begunde er sinem herren sagen
von ende siniu maere,
wie vollekomen er waere
an höfscher jegerie
und wie er die curie
den hunden vür leite;
und swaz der jeger seite,
des nam der künec vil guote war,
und hiez dem kinde ruofen dar,
die jeger ze herbergen varn,
ir ambet unde ir dinc bewarn.
die kerten umbe und riten dan.
der jegermeister tristan
der gap sin hornelin da wider
und erbeizete zuo der erde nider.
daz junge hovegesinde
daz lief engegen dem kinde
und condewierte ez schone
under armen vür die crone.
ouch kunde er selbe schone gan.
dar zuo was ime der lip getan,
als ez diu minne gebot:
sin munt was rehte rosenrot,
sin varwe lieht, sin ougen clar;
brunreideloht was ime daz har,
gecruspet bi dem ende;
sin arme und sine hende
wol gestellet unde blanc;
sin lip ze guoter maze lanc;
sine vüeze und siniu bein,
dar an sin schoene almeistic schein,
diu stuonden so ze prise wol,
als manz an manne prisen sol.
sin gewant, als ich iu han geseit,
daz was mit grozer höfscheit
nach sinem libe gesniten.
an gebaerde unde an schoenen siten
was ime so rehte wol geschehen,
daz man in gerne mohte sehen.
marke sach tristanden an:
< vriunt> sprach er< heizestu tristan?>
< ja herre, tristan; deu sal!>
< deu sal, beas vassal!>
< merci>, sprach er< gentil rois,
edeler künic curnewalois,
ir und iur gesinde
ir sit von gotes kinde
iemer gebenediet!>
do wart gemerziet
wunder von der hovediet.
si triben niwan daz eine liet:
< tristan, tristan li parmenois
cum est beas et cum curtois!>
marke sprach aber tristande zuo:
< ich sage dir, tristan, waz du tuo:
du solt mich einer bete gewern,
dern wil ich niht von dir enbern.>
< swaz ir gebietet, herre min.>
< du solt min jegermeister sin!>
hie wart ein michel lahter van.
hier under sprach do tristan:
< herre, gebietet über mich.
swaz ir gebietet, daz bin ich:
iuwer jeger und iuwer dienestman
daz bin ich, alse ich beste kan.>
< mit guote, vriunt>, sprach marke do
< diz ist gelobet, nu si also!>
nu tristan derst ze huse komen
unwizzend, alse ir habet vernomen,
und wande doch ellende sin.
der unverwande vater sin,
marke der tugende riche,
der gewarp vil tugentliche;
ouch was des do vil michel not:
er bat besunder unde gebot
al dem hovegesinde,
daz si dem vremedem kinde
guot unde genaedic waeren
und daz sim ere baeren
mit rede und mit gesellekeit.
des warens alle samet bereit
mit willeclichem muote.
sus was tristan der guote
des küneges ingesinde do.
der sach in gerne und was sin vro,
wan in truog ouch sin herze dar
und nam sin gerne und ofte war;
wan er was zallen ziten
höfschliche an siner siten
und truog in sinen dienest an
als ofte, als er sin state gewan.
swa marke was oder swar er gie,
da was tristan der ander ie
und nam daz marke wol vür guot:
er truoc im harte holden muot
und tet im wol, swenn er in sach.
in den dingen ez geschach:
innerthalp den ahte tagen
reit marke selbe mit im jagen
und hovegesindes vil damite
schouwen sinen jagesite
und siner künste nemen war.
nu hiez im marke bringen dar
sin jagephert und gab im daz.
tristan wart nie geriten baz,
wan ez was starc, schoene unde snel.
ein hornelin süeze unde hel
hiez er im geben an sine hant.
< tristan> sprach er< nu wis gemant,
daz du min jegermeister bist,
und zeige uns dinen jagelist:
nim dine hunde unde var
und schicke dine warte dar,
da si dich rehte dunken stan.>
< nein herre, ezn mac so niht ergan>
sprach aber der höfsche tristan
< heizet die jegere keren dan,
die suln die warte sazen
und suln von ruore lazen:
die erkennent hie ze lande sich
und wizzent michel baz dan ich,
wa der hirz hin ziuhet
und vor den hunden vliuhet;
die erkennent die gelegenheit.
so bin ich, der hie nie gereit,
und bin mitalle ein vremede kneht.>
< daz weiz got, tristan, du hast reht:
dun kanst dich hier an niht bewarn.
die jegere müezen selbe varn
und sich verrihten under in.>
hie mite kerten die jegere hin
und koppelten ir hunde
und stalten an der stunde
ir warte, als si wol wisten wa,
und liezen zeinem hirze sa
und jageten den ze strite
unz gein der abentzite;
do erliefen in die hunde.
und an der selben stunde
kam marke und sin tristan
und mit in zwein manc hoveman
gerant ze dem gevelle;
do wart groz horngeschelle
in maneger slahte done:
si hürneten so schone,
daz ez marken sanfte tete
und mit im manegem an der stete.
nu si den hirz gevalten,
ir meister si dar stalten,
tristanden, den heinlichen gast,
und baten, daz er si den bast
von ende zende lieze sehen.
tristan der sprach< diz sol geschehen!>
und mit der rede bereite er sich.
nu waene ich wol und dunket mich,
daz ez undurften waere,
ob ich iu zwir ein maere
nach ein ander vür leite.
reht alse ich iu e seite
von jenem hirze, rehte also
enbaster aber disen do.
den bast und die furkie,
die kunst von der curie,
do si die begunden sehen,
si begunden eines mundes jehen,
daz nieman von dem liste
niht bezzers enwiste
noch niemer kunde ervinden.
der künec der hiez do binden
den hirz uf unde kerte dan;
er und sin jegere tristan
und al sin massenie
mit gehürne und mit furkie
riten si do ze huse wider.
als was der guote tristan sider
ein lieber hoveman under in.
künec unde gesinde haeten in
in guoter geselleschaft.
ouch was er also dienesthaft
dem armen unde dem richen:
möhter ir iegelichen
uf siner hant getragen han,
daz haete er gerne getan.
die saelde haete im got gegeben,
er kunde und wolte in allen leben:
lachen, tanzen, singen,
riten, loufen, springen,
zuhten unde schallen,
daz kunder mit in allen.
er lebete, swie man wolte
und als diu jugent solte:
swes ir dekeiner began,
daz huober iemer mit im an.
nu gevuogete sich daz,
daz marke an eime tage gesaz
ein lützel nach der ezzenzit,
so man doch kurzewile pflit,
und losete sere an einer stete
einem leiche, den ein harpfaer tete,
ein meister siner liste,
der beste den man wiste;
der selbe der was ein galois.
nu kam tristan der parmenois
und saz ze sinen vüezen dar
und nam so vlizecliche war
des leiches unde der süezen noten:
waer ez im an den lip geboten,
ern möhtez niht verswigen han:
sin muot begunde im uf gan,
sin herze daz wart muotes vol.
< meister> sprach er< ir harpfet wol:
die noten sint rehte vür braht,
seneliche und alse ir wart gedaht.
die macheten britune
von minem hern gurune
und von siner vriundinne.>
diz nam in sine sinne
der harpfaer und loste allez dar,
als er der rede niht naeme war,
unz er den leich volante.
gein dem kinde er sich do wante:
< waz weistu> sprach er< liebez kint,
von wannen dise noten sint?
kanstu ihtes iht hier an?>
< ja schoener meister>, sprach tristan
< ich haetes hie vor meisterschaft;
nu hat ez aber so cleine craft,
daz ich vor iu niht engetar.>
< nein vriunt, se dise harpfen dar,
la hoeren, welher hande
kan man in dinem lande?>
< gebietet ir daz, meister min,
und solez mit iuwerm urloub sin,
daz ich iu harpfe?> sprach tristan.
< ja trut geselle, se harpf an!>
als er die harpfen do genam,
sinen handen si vil wol gezam;
die waren, alse ich han gelesen,
daz si niht schoener kunden wesen;
weich unde linde, cleine, lanc
und rehte alsam ein harm blanc;
mit den so ruorter unde sluoc
ursuoche und noteline genuoc
seltsaene, süeze, guote.
hie mite wart ime ze muote
umb sine leiche von britun.
sus nam er sinen plectrun:
nagel unde seiten zoher,
dise niderer, jene hoher,
rehte als er si wolte han.
nu diz was schiere getan:
tristan, der niuwe spilman,
sin niuwez ambet huober an
mit vlizeclichem ruoche.
sine noten und sine ursuoche,
sine seltsaene grüeze
die harpfet er so süeze
und machete si schoene
mit schoenem seitgedoene,
daz iegelicher da zuo lief,
dirre jenem dar naher rief.
vil schiere kam diu hoveschar
almeistic loufende dar
und wande niemer komen ze vruo.
nu marke der sach allez zuo
und saz allez trahtende,
sinen vriunt tristanden ahtende
und wundert in des sere,
daz er so höfsche lere
und also guote liste,
dier an im selben wiste,
also verhelen kunde.
nu tristan der begunde
einen leich do lazen clingen in
von der vil stolzen vriundin
gralandes des schoenen.
do begunde er suoze doenen
und harpfen so ze prise,
in britunischer wise,
daz maneger da stuont unde saz,
der sin selbes namen vergaz:
da begunden herze und oren
tumben unde toren
und uz ir rehte wanken;
da wurden gedanken
in maneger wise vür braht.
da wart vil ofte gedaht:
< a saelic si der koufman,
der ie so höfschen sun gewan!>
ja sine vinger wize
die giengen wol ze vlize
walgende in den seiten.
si begunden doene breiten,
daz der palas voller wart.
dan wart ouch ougen niht gespart,
der kapfete vil manegez dar
und namen siner hende war.
nu dirre leich der was getan:
nu hiez der guote künec dar gan
und sprach, daz man in baete,
daz er noch einen taete.
< mu voluntiers!> sprach tristan.
riliche huober aber an
einen senelichen leich als e
de la curtoise tispe
von der alten babilone.
den harpfeter so schone
und gie den noten so rehte mite
nach rehte meisterlichem site,
daz es den harpfaer wunder nam;
und alse ez ie ze staten kam,
so lie der tugende riche
suoze unde wunnecliche
sine schanzune vliegen in:
er sanc diu leichnotelin
britunsche und galoise,
latinsche und franzoise
so suoze mit dem munde,
daz nieman wizzen kunde,
wederez süezer waere
oder baz lobebaere,
sin harpfen oder sin singen.
sich huop von sinen dingen
und von siner vuoge
rede unde zal genuoge:
si jahen al geliche,
sin vernaemen in dem riche
an einem man die vuoge nie.
der sprach dort und dirre hie:
< a waz ist diz von kinde?
waz han wir zuo gesinde
ez ist allez umbe den wint,
elliu diu kint, diu nu sint,
wider unserm tristande!>
tristan do der verande
sinen leich nach siner ger,
marke sprach:< tristan, ga her:
der dich da hat geleret,
der si vor gote geeret
und du mit ime! daz ist vil wol.
dine leiche ich gerne hoeren sol
underwilen wider naht,
so du doch niht geslafen maht.
diz tuostu wol mir unde dir.>
< ja herre, wol.>< nu sage mir,
kanstu kein ander seitspil noch?>
< nein herre> sprach er.< nu iedoch?
rehte als lieb als ich dir si,
tristan, da vrage ich dich es bi.>
< herre> sprach tristan al zehant
< irn dörftet mich niht han gemant
so verre, ich seitez iu doch wol,
sit ichz iu doch sagen sol
und ir ez wellet wizzen:
herre, ich han gevlizzen
an iegelichem seitspil
und enkan doch keines also vil,
ine kundes gerne mere.
ouch han ich dise lere
niht vil manegen tac getriben
und zware ich bin derbi beliben
under malen kume siben jar
oder lützel mere, daz ist war.
mich lerten parmenien
videln und symphonien;
harpfen unde rotten
daz lerten mich galotten,
zwene meister galoise;
mich lerten britunoise,
die waren uz der stat von lut,
rehte liren und sambjut.>
< sambjut, waz ist daz, lieber man?>
< daz beste seitspil, daz ich kan.>
< seht> sprach daz gesinde
< got der hat disem kinde
uf rehte wunneclichez leben
siner genaden vil gegeben!>
marke der vragte in aber do me:
< tristan, ich horte dich doch e
britunsch singen und galois,
guot latine und franzois:
kanstu die sprache?>< herre, ja,
billiche wol.> nu kam iesa
der hufe dar gedrungen;
und swer iht vremeder zungen
von den bilanden kunde,
der versuohte in sa zestunde:
dirre sus und jener so.
hier under antwurter do
höfschliche ir aller maeren:
norwaegen, irlandaeren,
almanjen, schotten unde tenen.
da begunde sich manc herze senen
nach tristandes vuoge.
da wolten genuoge
vil gerne sin gewesen als er.
im sprach vil maneges herzen ger
suoze und innecliche zuo:
< a tristan, waere ich alse duo!
tristan, du maht gerne leben:
tristan, dir ist der wunsch gegeben
aller der vuoge, die kein man
ze dirre werlde gehaben kan.>
ouch macheten si hier under
mit rede michel wunder:
< hora!> sprach diser,< hora!> sprach der
< elliu diu werlt diu hoere her:
ein vierzehenjaerec kint
kan al die liste, die nu sint!
der künec sprach:> tristan, hoere her:
an dir ist allez, des ich ger;
du kanst allez, daz ich wil:
jagen, sprache, seitspil.
nu suln ouch wir gesellen sin,
du der min und ich der din.
tages so sul wir riten jagen,
des nahtes uns hie heime tragen
mit höfschlichen dingen:
harpfen, videlen, singen,
daz kanstu wol, daz tuo du mir;
so kan ich spil, daz tuon ich dir,
des ouch din herze lihte gert:
schoeniu cleider unde pfert,
der gibe ich dir swie vil du wilt:
damite han ich dir wol gespilt.
sich, min swert und mine sporn
min armbrust und min guldin horn,
geselle, daz bevilhe ich dir:
des underwint dich, des pflic mir
und wistu höfsch unde vro!>
sus was der ellende do
da ze hove ein trut gesinde.
ezn gesach nie man von kinde
die saelde, die man an im sach:
swaz er getet, swaz er gesprach,
daz duhte und was ouch alse guot,
daz ime diu werlt holden muot
und inneclichez herze truoc.
hie mite si der rede genuoc.
wir suln diz maere legen nider
und grifen aber an jenez wider,
sin vater, der marschalc dan rual
li foitenant et li leal,
waz der nach ime getaete,
do ern verloren haete.
dan rual li foitenant
der schifte über mer zehant
mit michelem guote,
wan ime was wol ze muote,
ern wolte niemer wider komen,
ern haete eteswaz vernomen
endeclicher maere,
wa sin juncherre waere,
und stiez ze norwaege zuo.
da vorscheter spate unde vruo
in allem dem lande
nach sinem vriunt tristande.
waz half daz? ern was da niht:
al sin suochen was ein wiht.
und alse er sin do niht envant,
do kerter wider irlant.
seht, dane kunder ihte me
von ime ervorschen danne als e.
hie mite begunder an der habe
so swachen unde nemen abe,
daz er sich nider ze vuozen liez
und siniu phert verkoufen hiez
und mit dem guote sande
sine liute wider ze lande.
sich selben liez er in der not,
wan er gie beteln umbe brot
und treip daz staetecliche
von riche ze riche,
von lande ze lande,
vorschende nach tristande
wol driu jar oder mere,
biz daz er also sere
von sines libes schoene kam
und an der varwe als abe genam:
swer in do haete gesehen,
dern haete niemer gejehen,
daz er ie herre würde.
die schamelichen bürde
die truoc der werde dan rualt
geliche alsam ein art ribalt,
daz ime dekein sin armuot,
als ez doch weizgot manegem tuot,
sinen guoten willen nie benam.
nuz in daz vierde jar do kam,
do waser ze tenemarke
und vorschet ouch da starke
von stete ze stete, hin unde her:
von gotes genaden do vant er
die zwene wallende man,
die sin juncherre tristan
uf der waltstraze vant.
die selben vraget er zehant;
die seiten ime ouch maere,
wenne und wie langes waere,
dazs einen knaben haeten gesehen,
reht als si in da horten jehen
und wie sin mit in liezen gan,
wie sin dinc allez was getan
an antlütz unde an hare,
an rede und an gebare,
an libe und an gewande,
und wie maneger hande
sprache und vuoge er kunde.
zehant und an der stunde
bekande er wol, im waere also.
die wallaere bat er do,
daz siz durch got taeten,
swa sin gelazen haeten,
ob si die stat erkanden,
daz si sim rehte nanden.
sus seiten si ruale,
ez waere in curnewale
ze tintajele in der stat.
die stat er ime do nennen bat
aber und aber und sprach do zin:
< nu wa lit curnewale hin?>
< ez stozet> sprachen jene zehant
< jensit britanje an daz lant.>
< a!> dahter< herre trehtin,
diz mac wol din genade sin:
ist tristan, alse ich han vernomen,
alsus ze curnewale komen,
so ist er rehte komen hin heim;
wan marke derst sin oeheim.
da wise mich hin, süezer got!
a herre got, durch din gebot
du la mir noch so wol geschehen,
daz ich tristanden müeze sehen!
diz maere, daz ich han vernomen,
daz müeze mir ze vröuden komen!
ez dunket mich und ist ouch guot:
ez hat mir minen swaeren muot
erwecket unde gemachet vro.
< saeligen liute> sprach er do
< der megede sun müeze iuch bewarn!
ich wil uf mine straze varn
und sehen, ob ich in vinde.>
< nu gewise iuch nach dem kinde,
der al der werlde hat gewalt!>
< genade!> sprach aber do rualt,
< gebietet mir, hiest bite nime.>
< vriunt> sprachen jene< ade, ade!>
rual do sine straze gie,
so daz er sime libe nie
ruowe einen halben tac genam,
unz daz er zuo dem mere kam.
da ruoweter, daz was im leit;
wan schif diu waren umbereit.
und alse er do schiffunge vant,
er vuor ze britanje in daz lant.
durch britanje streich er do
so striteclichen unde also,
daz nie kein tac so langer wart,
daz des iht würde gespart,
ern striche in iemer in die naht.
da zuo gab ime muot unde maht
der gedinge, der im was geseit.
ez machet ime sin arbeit
senfte und harte lihtsam.
nu er ze curnewale kam,
zehant do vrageter maere,
wa tintajele waere;
vil schiere er des bewiset wart.
sus kerter aber uf sine vart
und kam ze tintajele zuo
eines sunnenabendes vruo,
do man ze messe solte gan.
sus gienger vür daz münster stan;
da gie daz volc her unde dar
und er nam allenthalben war
und spehete wa unde wa,
ob er ieman vünde da,
der ime reht unde gebaere
ze siner vrage waere;
wan er daht allez wider sich:
< diz volc ist allez baz dan ich;
swen ich mit rede bevahe,
ich vürhte, ez in versmahe,
daz er mir gebe antwürte umb in,
sit ich als armer vuore bin:
rat, herre got, waz ich getuo!>
nu gie der künic marke zuo
mit einer wunneclichen schar.
der getriuwe der nam aber war
und ersach niht, des er wolte.
und alse der künec do solte
von messe wider ze hove gan,
rual gie von dem wege stan
und nam sunder dort hin dan
einen getageten hoveman:
< a herre> sprach er< saget mir
durch iuwer güete, wizzet ir,
ob ein kint hie ze hove si -
man seit, ez wone dem künege bi
und ist daz tristan genant.>
< ein kint?> sprach jener al zehant
< ine sage iu niht von kinde:
ein knappe ist hie gesinde,
der sol schiere nemen swert
und ist dem künege harte wert,
wan er kan kunst genuoge
und erkennet manege vuoge
und manege höfschlichiu dinc:
der ist ein starker jungelinc
mit brunreidem hare,
mit schoenem gebare
und ist ein ellender man:
den heize wir hie tristan.>
< nu herre> sprach rual iesa
< sit ir hie hovegesinde?>< ja>.
< herre, durch iuwer ere
so tuot ein lützel mere,
wan ir tuot harte wol dar an:
saget ime, hie si ein armer man,
der welle in sprechen unde sehen.
ouch muget ir ime des wol verjehen,
ich si von sinem lande.>
sus seite jener tristande,
ein sin lantman waere da.
tristan der kerte dar iesa;
und al damite daz ern gesach,
mit herzen und mit munde er sprach:
< nu müeze unser trehtin
iemer gebenediet sin,
vater, daz ich dich sehen muoz!>
diz was sin alrerster gruoz;
da nach lief er in lachend an
und kuste den getriuwen man,
als ein kint sinen vater sol;
daz was vil billich unde wol:
er was sin vater und er sin kint.
alle die vetere, die nu sint
oder die vor uns wurden ie,
dien getaten alle ir kinde nie
vaterlicher danne ouch er im tete.
ja tristan der haet an der stete
vater, muoter, mage, man,
alle die vriunt, dier ie gewan,
zwischen sinen handen da.
vil innecliche sprach er:< a
getriuwer vater guoter,
sag an, min süeziu muoter
und mine bruoder lebent die noch?>
< ine weiz> sprach er< trut sun, iedoch
lebeten si, do ich si nahest sach,
wan daz si michel ungemach
von dinen schulden haeten.
wies aber sit her getaeten,
desn kan ich dir niht gesagen,
wan ine gesach in manegen tagen
nieman, den ich erkande;
son kam ich ouch ze lande
sit der veigen stunde nie,
daz mir an dir so missegie.>
< a> sprach er< trut vater min,
waz sol dirre maere sin?
din schoener lip war ist der komen?>
< sun, da hastu mirn genomen.>
< so wil ich dirn wider geben!>
< sun, daz müge wir ouch geleben!>
< nu vater, ga dan ze hove mit mir!>
< nein sun, darn gan ich niht mit dir:
du sihest doch wol, ich waere
alsus niht hovebaere.>
< nein vater> sprach er< diz muoz geschehen,
der künec, min herre, sol dich sehen.>
rual der höfsche guote
der gedahte in sinem muote:
< min nacketage enwirret niht,
swie mich der künec nu varnde siht,
er wirt mich gerne sehende
und wirde ich ime verjehende
umb sinen neven, der hie stat;
swenn ich im alle mine tat
von anegenge her gesage,
ez wirt vil schoene, daz ich trage.>
tristan der nam in an die hant.
sin bereitschaft unde sin gewant
daz was, als ez do mohte sin:
ein vil armez rockelin
beschaben und verslizzen,
wa unde wa zerizzen,
daz truoger ane mantel an.
diu cleider, diu der guote man
under sinem rocke truoc,
diu waren armeclich genuoc,
vernozzen und verselwet gar.
von unruoche was sin har
an houbete unde an barte
verwalken also harte,
als ob er wilde waere.
ouch gie der sagebaere
an vüezen unde an beinen bar.
dar zuo was er so wetervar,
als alle die von rehte sint,
den hunger, vrost, sunne unde wint
ir varwe und ir lich hat benomen.
alsus was er vür marken komen,
daz er im under ougen sach.
marke ze tristande sprach:
< sag an, tristan, wer ist der man?>
< min vater, herre> sprach tristan.
< hastu war?>< ja herre min.>
< der sol uns willekomen sin!>
sprach aber der tugende riche.
rual neigim hoveliche.
hie mite so kam diu ritterschaft
zuo geloufen herhaft
und damit al diu hoveschar,
und riefen alle sunder dar:
< sire, sire, deu sal!>
nu wizzet doch daz, daz rual,
swie unhovebaere
gewandeshalp er waere,
er was iedoch zeware
an libe und an gebare
vollekomen unde rich.
er was des libes edelich,
an geliden und an geliune
gewahsen alse ein hiune:
sin arme und siniu bein wol lanc,
schoene unde herlich was sin ganc,
sin lip was aller wol gestalt.
ern was weder ze junc noch zalt,
wan in der aller besten tugent,
da daz alter und diu jugent
dem lebene gebent die besten craft.
er was an rehter herschaft
aller keiser genoz.
sin stimme alsam ein horn doz,
sin rede diu was vil wol besniten.
man sahen mit herlichen siten
vor aller der herschefte stan:
er haete ouch e alsam getan.
hie huop sich michel runen
von rittern und barunen;
si redeten hin, si redeten her:
< ja> sprachens alle< und ist daz der?
ist daz der höfsche koufman,
von dem uns sin sun tristan
so manege tugende hat geseit?
wir haben von siner vrümekeit
maere unde maere vil vernomen.
wiest er alsus ze hove komen?>
und spelleten sus unde so.
der riche künec der hiez in do
vüeren ze kemenaten
und hiez in da beraten
mit rilicher waete.
tristan in schiere haete
schone gebadet unde gecleit.
ein hüetelin was da bereit;
uf sin houbet sazter daz
und gestuont ouch daz nie manne baz,
wan er was under ougen rich:
sin geschepfede was herlich.
tristan der nam in an die hant
liepliche, als ez im was gewant,
und vuorte in wider ze marke.
nu begunde er in do starke
und sere wol gevallen.
si sprachen under in allen:
< nu kieset, wie schiere edeliu wat
den man ze lobe gestellet hat!
diu cleider stant dem koufman
wol unde lobelichen an.
ouch ist er selbe herlich.
wer weiz, ern si vil tugende rich:
er gebaret diu geliche wol,
ob man der warheit jehen sol.
nu seht, wie herliche er gat,
wie schoene gebaerde er hat
in edelem gewande,
und niuwan an tristande
da kieset sine tugende an:
wie kunde ein werbender man
sin kint so schone erzogen han,
ezn müeze uz edelem herzen gan?>
nu haete man wazzer genomen
und was der künec ze tische komen.
sinen gast rualen sazter sa
ze sinem tische und hiez im da
höfschliche dienen unde wol,
als man dem höfschen dienen sol.
< tristan> sprach er< ga balde dar,
nim selbe dines vater war!>
deiswar ich weiz wol, daz geschach:
elliu diu ere und daz gemach,
daz erm erbieten kunde,
daz teter, als er im gunde.
ouch az rual der guote
mit willeclichem muote,
wan tristan tet in vröudehaft.
tristan der was sin wirtschaft:
daz er tristanden an sach,
daz was sin meiste gemach.
und als man do von tische gie,
der künec den gast mit rede bevie
und vrageten aller hande
beidiu von sinem lande
unde ouch umbe sine vart.
und alse er in vragende wart,
diu ritterschaft loste elliu dar
und nam ruales maere war.
< herre> sprach er< es ist vür war
vil nach wol vierdehalp jar
sit des, daz ich von lande schiet;
und swar ich sider hin geriet,
dan gevragte ich keines maeres nie
wan des, damite ich umbe gie
und daz mich her geleitet hat.>
< waz was daz?>< tristan, der hie stat,
und zware, herre, ich han noch kint,
diu min von gotes halben sint,
und gan den guotes alse wol,
als kein man sinen kinden sol:
dri süne, waer ich gewesen bi in,
daz eteslicher under in drin
iezuo wol ritter waere -
haet ich die halben swaere
erliten durch si alle dri,
swie vremede so mir tristan si,
die ich durch in erliten han,
es waere vil und vil getan.>
< vremede?> sprach der künic do
< saget an, wie ist dem maere so?
erst iuwer sun doch, alse er giht?>
< nein herre, ern bestat mich niht,
wan alse vil: ich bin sin man.>
tristan erschrac und sach in an.
aber sprach der künec:< nu saget uns daz,
durch welhe schulde und umbe waz
habet ir die not durch in erliten,
iuwer wip und iuwer kint vermiten,
als ir da jehet, so lange vrist,
sit daz er iuwer sun niht ist?>
< herre, daz weiz got und ich.>
< nu vriunt, bewiset ouch mich!>
sprach aber der guote marke
< es wundert mich starke.>
< wist ich>, sprach der getriuwe
< ob ez mich niht geriuwe
und ob ez mir hie waere
ze sagene gebaere,
herre, ich möchte iu wunder sagen,
wie sich diz dinc hat her getragen
und wie ez sich gevüeget hat
umb tristanden, der hie stat.>
und al diu massenie,
marke und sin barunie
die baten an der stunde
alle alse uz einem munde:
< saget an, saeliger man,
getriuwer man, wer ist tristan?>
der guote rual der sprach do:
< herre, ez kam hie vor also,
als ir wol wizzet unde die,
die bi den ziten waren hie,
daz min herre riwalin,
des man ich was und solte sin,
ob ez got also wolte,
daz er noch leben solte,
dem wart von iuwer vrümekeit
so vil und also vil geseit,
daz er mir sin liut und sin lant
allez bevalch in mine hant.
sus kam er her ze lande.
wan er iuch gerne erkande,
und wart ingesinde hie:
so wizzet ir wol, wiez ergie
umbe die aventiure
der schoenen blanschefliure,
wie er die ze vriunt gewan
und si mit ime von hinne entran.
nu si do heim kamen,
ein ander ze e genamen,
in minem huse daz geschach,
daz ichz und manic man sach
do bevalher mirs in mine pflege:
sit her pflag ich ir alle wege,
so ich iemer beste kunde.
zehant und an der stunde
warb er unde besande
eine reise in sinem lande
mit magen und mit mannen
und vuor ouch iesa dannen
und wart in eime strite erslagen,
als ir wol habet gehoeret sagen.
und als daz maere vür kam
und diu vil schoene vernam
wiez gevaren waere,
diu totliche swaere
so sere ir in ir herze sluoc,
tristan hie stat, den si do truoc,
daz si den von der not gewan
und lac si selbe tot dervan.>
hie mite gie den getriuwen man
als inneclicher jamer an,
als er ez wol bescheinete,
wan er saz unde weinete,
als er ein kint waere.
ouch begunde von dem maere
den anderen allen
ir ougen über wallen.
der guote künic marke
dem giengez also starke
mit jamer in sin herze,
daz ime der herzesmerze
mit trehenen uz den ougen vloz
und ime wange unde wat begoz.
tristande was daz maere
vil innecliche swaere
von anders nihte wan von dan,
daz er an dem getriuwen man
vater unde vaterwan
also verlorn solte han.
sus saz rual der guote
mit trureclichem muote
und seite dem gesinde
von dem vil armen kinde,
wie starke er des hiez nemen war,
do ez diu muoter gebar;
wie erz an tougenlicher stat
verbergen und verheln bat;
wie er ze maere werden liez,
den lantliuten sagen hiez,
ez waere in siner muoter tot;
wier sinem wibe gebot,
als ich iu e seite,
daz si sich in leite,
als ein wip kindes inne lit,
und daz si nach der selben zit
der werlde jehende waere,
daz si daz kint gebaere;
wie si mit ime ze kirchen gie,
und wie er da die toufe enpfie;
warumbe er tristan wart genant;
wie er in sante in vremediu lant,
und swaz er vuoge kunde
mit handen und mit munde,
wie er in daz leren hiez;
wie er in in dem schiffe liez
und wie er ime da wart genomen,
wie er nach ime dar was komen
mit maneger arbeite.
sus saz er unde seite
diz maere gar von ende her.
daz weinde marke, daz weind er,
daz weindens al gemeine
niwan tristan al eine,
der enmohtes niht beclagen,
swes er da gehorte sagen:
in kam diu rede ze gahes an.
swaz aber rual der guote man
dem gesinde erbermekeite
von den gelieben seite,
canele und blanschefliure:
elliu diu aventiure
diu was hie wider cleine
niwan diu triuwe al eine,
die er nach tode an ime begie,
als ir wol habet gehoeret wie,
an ir beider kinde:
daz was dem ingesinde
diu meiste triuwe, die kein man
ze siner herschefte ie gewan.
nu disiu rede alsus geschach,
marke zuo dem gaste sprach:
< nu herre, ist diser rede also?>
rual der guote bot im do
ein vingerlin an sine hant:
< nu herre> sprach er< sit gemant
miner rede und miner maere.>
der guote und der gewaere
marke der namez und sach ez an.
der jamer, den er do gewan,
der wart aber do vester.
< a> sprach er< süeziu swester,
diz vingerlin daz gab ich dir,
und min vater der gab ez mir,
do er an sinem tode lac.
disem maere ich wol gelouben mac.
tristan, ga her und küsse mich!
und zware, soltu leben und ich,
ich wil din erbevater sin.
blanschefliure, der muoter din
und dinem vater canele
den genade got zer sele
und geruoche in beiden samet geben
daz ewecliche lebende leben!
sit ez alsus gevaren ist,
daz doch du mir worden bist
von der vil lieben swester min,
geruochet es min trehtin,
so wil ich iemer wesen vro.>
zem gaste sprach er aber do:
< nu lieber vriunt, nu saget mir,
wer sit ir und wie heizet ir?>
< rual, herre.>< rual?>< ja.>
hie mite versan sich marke sa,
wan er ouch e in sinen tagen
von ime vil haete gehoeret sagen,
wie wise und wie erbaere
und wie getriuwe er waere,
und sprach:< rual li foitenant?>
< ja herre, also bin ich genant.>
unde der guote marke hin
und kustin unde enpfieng in
herliche und alse im wol gezam.
diu herschaft al zehant do kam
und kusten in besunder:
si begunden in ze wunder
mit armen enbrazieren,
höfschliche saluieren:
< willekomen rual der werde,
ein wunder uf der erde!>
rual was da willekomen.
nu haete ouch in der künec genomen
an sine hant und leite in hin;
vil liepliche sazter in
ze sich an sine siten nider
und griffen an ir maere wider
und redeten aller hande
beidiu von tristande
und ouch von blanschefliure,
alle die aventiure,
waz canel unde morgan
ein ander haeten getan
und wie daz ouch ein ende nam.
vil schiere ez an daz maere kam,
daz der künec ruale seite,
mit welher kündekeite
tristan dar komen waere
und wie er seite maere,
sin vater der waere ein koufman.
rual der sach tristanden an:
< vriunt> sprach er< ich han lange
vil anclich und vil ange
mine marschandise
in armeclicher wise
durch dinen willen her getriben;
deist aber allez nu beliben
an einem guoten ende.
darumbe ich mine hende
iemer ze gote bieten sol.>
tristan der sprach:< ich hoere wol:
sich machent disiu maere also,
daz ich ir spate wirde vro.
ich bin, alse ich han vernomen,
ze wunderlichen maeren komen:
ich hoere minen vater sagen,
min vater der si lange erslagen.
hie mite verzihet er sich min;
sus muoz ich ane vater sin,
zweier vetere, die ich gewunnen han.
a vater unde vaterwan,
wie sit ir mir alsus benomen!
an den ich jach, mir waere komen
ein vater, an dem selben man
da verliusich zwene veter an:
in unde den ich nie gesach.>
der guote marschalc aber do sprach:
< wie nu, geselle tristan,
la dise rede, dan ist niht an.
ja bistu von der künfte min
werder, dan du wandest sin,
und bist ir geeret iemer me
und hast doch zwene veter als e,
hie minen herren unde mich:
er ist din vater, also bin ich,
volge et miner lere
und wis iemer mere
allen künegen ebenher;
laz alle rede und tuo nimer:
minen herren dinen oeheim
den bite, daz er dir helfe heim
und dich hie ritter mache;
wan du maht diner sache
sus hin wol selbe nemen war.
ir herren, sprechet alle dar,
daz ez min herre gerne tuo!>
sus sprachens alle samet derzuo:
< herre, ez hat guote vuoge:
tristan hat craft genuoge
und ist ein wol gewahsen man.>
der künec sprach:< neve tristan,
sag an, wie stat din muot hie zuo?
ist ez dir liep, daz ich ez tuo?>
< trut herre, ich sage iu minen muot:
haet ich so rilichez guot,
daz ich wol nach dem willen min
und also ritter möhte sin,
daz ich mich ritterliches namen
noch er sich min niht dörfte schamen
und ritterlichiu werdekeit
an mir niht würde nider geleit,
so wolte ich gerne ritter sin,
die müezige jugende min
üeben unde keren
ze werltlichen eren;
wan ritterschaft, also man seit,
diu muoz ie von der kintheit
nemen ir anegenge
oder si wirt selten strenge.
daz ich min unversuohte jugent
uf werdekeit unde uf tugent
so rehte selten güebet han,
daz ist vil sere missetan
und han es an mich selben haz.
nu weiz ich doch nu lange daz:
senfte und ritterlicher pris
diu missehellent alle wis
und mugen vil übele samet wesen.
ouch han ich selbe wol gelesen,
daz ere wil des libes not;
gemach daz ist der eren tot,
da mans ze lange und ouch ze vil
in der kintheite pflegen wil.
und wizzet wol zeware
haet ich vor einem jare
oder e min dinc so wol gewist,
als ez mir hie gesaget ist,
ezn waere niht biz her gespart.
sit ez aber do gesumet wart,
sost reht, daz ich mich noch erhol,
wan min dinc stat billiche wol
an libe und an dem muote.
got rate mir zem guote,
daz ich dem muote vollevar!>
marke sprach:< neve, nim selbe war,
sich, wie du werben woltest,
ob du künic wesen soltest
und herre über allez curnewal.
so sitzet hie din vater rual,
der ganze triuwe zuo dir hat,
der si din ratgebe und din rat,
daz din dinc also vollege,
daz ez nach dinem willen ste.
vil lieber neve tristan,
nim dich niht armuotes an;
wan parmenie daz ist din
und muoz din eigen iemer sin,
sol ich und din vater rual leben.
dar zuo wil ich dir stiure geben:
min lant, min liut und swaz ich han,
trut neve, daz si dir uf getan.
wiltu din herze keren
ze vorderlichen eren
und ist din wille also getan,
als ich von dir vernomen han,
son spar des minen niht dervor:
curnwal daz si din urbor,
min crone si din zinsaerin.
wiltu zer werlde gewerdet sin,
so schaffe et umbe richen muot:
ich gibe dir rilichez guot.
sich, du hast keiserliche habe,
nun ganc dir selber nihtes abe,
bistu dir selbem also holt
und hastu muot, als du solt,
unde als du mir hast verjehen,
daz han ich schiere an dir gesehen.
sich, vinde ich herren muot an dir,
du vindest iemer mere an mir
dines willen vollen schrin:
tintajel muoz iemer sin
din triskamere und din trisor.
gesprengestu mir rehte vor
mit rilichem muote,
volg ich dir niht mit guote,
so muoz mir allez daz zegan,
daz ich ze curnewale han.>
hie wart genigen riche:
si nigen al geliche,
die bi dem maere waren.
si buten im unde baren
ere unde lop mit schalle:
< künec marke> sprachens alle,
< du sprichest, als der höfsche sol:
diu wort gezement der crone wol.
din zunge, din herze und din hant
die gebieten iemer über diz lant!
wis iemer künic über curnwal!>
der getriuwe marschalc dan rual
und sin juncherre tristan
die griffen ir gescheffede an
nach solher richeite,
als in der künec vür leite
und in diu maze was gegeben.
nu strite ich umbe ir beider leben
beidiu des vater unde des suns.
wan eteswer der vraget uns
durch daz, daz alter unde jugent
selten gehellent einer tugent
und jugent daz guot unruochet,
da ez daz alter suochet,
wie si sich under in beiden
ie kunden so bescheiden,
daz ietwederre besunder
siner ger hier under
und sines rehtes wielte,
so daz rual behielte
die maze an dem guote
und tristan sinem muote
mit vollem guote vollezüge?
diz prüeve ich schiere sunder lüge:
rual unde tristan
die truogen beide ein ander an
als ebenwillegen muot,
daz ir dewederer übel noch guot
weder riet noch raten solte,
wan alse der ander wolte.
rual der tugende erkande
der geloubete tristande
und sach die jugende an im an;
so entweich aber tristan
den tugenden an ruale.
diz truoc si zeinem male
und zeinem zil gemeiner ger,
daz dirre gerte alse der.
alsus so warens under in zwein
mit willen und mit muote al ein.
hie von wart alter unde jugent
gehellesam an einer tugent;
alhie viel hoher muot in sin;
hie mite behieltens under in
tristan sin reht an muote,
rual die maze an guote,
daz ir ietwederer an der stete
niht wider sinem rehte tete.
sus greif rual und tristan
ir dinc bescheidenlichen an,
als ez in beiden was gewant:
si gewunnen harnasch unde gewant
innerhalp den drizec tagen,
daz drizec ritter solten tragen,
die sich der höfsche tristan
ze gesellen wolte nemen an.
swer mich nu vraget umbe ir cleit
und umbe ir cleider richeit,
wie diu zesamene wurden braht,
des bin ich kurze bedaht,
dem sage ich, als daz maere giht.
sage ich im anders iht,
so widertribe er mich dar an
und sage er selbe baz da van:
ir cleider waren uf geleit
mit vierhande richeit
und was der vierer iegelich
in ir ambete rich:
daz eine daz was hoher muot;
daz ander daz was vollez guot;
daz dritte was bescheidenheit,
diu disen zwein zesamene sneit;
daz vierde daz was höfscher sin,
der naete disen allen drin.
si worhten alle viere
vil rehte in ir maniere:
der hohe muot der gerte,
daz volle guot gewerte,
bescheidenheit schuof unde sneit,
der sin der naete ir aller cleit
und ander ir feitiure,
baniere und covertiure
und anderen der ritter rat,
der den ritter bestat.
swaz so daz ros und ouch den man
ze rittere geprüeven kan,
der geziuc was aller sere rich
und also rich, daz iegelich
einem künege wol gezaeme,
daz er swert darinne naeme.
sit die gesellen sint bereit
mit bescheidenlicher richeit,
wie gevahe ich nu min sprechen an,
daz ich den werden houbetman
tristanden so bereite
ze siner swertleite,
daz man ez gerne verneme
und an dem maere wol gezeme?
ine weiz, waz ich davon gesage,
daz iu geliche und iu behage
und schone an disem maere ste.
wan bi minen tagen und e
hat man so rehte wol geseit
von werltlicher zierheit,
von richem geraete:
ob ich der sinne haete
zwelve, der ich einen han,
mit den ich umbe solte gan,
und waere daz gevüege,
daz ich zwelf zungen trüege,
in min eines munde,
der iegelichiu kunde
sprechen, alse ich sprechen kan,
ine wiste wie gevahen an,
daz ich von richeite
so guotes iht geseite,
mane haete baz davon geseit.
ja ritterlichiu zierheit
diu ist so manege wis beschriben
und ist mit rede also zetriben,
daz ich niht kan gereden dar abe,
davon kein herze vröude habe.
hartman der ouwaere
ahi, wie der diu maere
beid uzen unde innen
mit worten und mit sinnen
durchverwet und durchzieret!
wie er mit rede figieret
der aventiure meine!
wie luter und wie reine
siniu cristallinen wortelin
beidiu sint und iemer müezen sin!
si koment den man mit siten an,
si tuont sich nahen zuo dem man
und liebent rehtem muote.
swer guote rede ze guote
und ouch ze rehte kan verstan,
der muoz dem ouwaere lan
sin schapel und sin lorzwi.
swer nu des hasen geselle si
und uf der wortheide
hochsprünge und witweide
mit bickelworten welle sin
und uf daz lorschapelekin
wan ane volge welle han,
der laze uns bi dem wane stan;
wir wellen an der kür ouch wesen:
wir, die die bluomen helfen lesen,
mit den daz selbe loberis
undervlohten ist in bluomen wis,
wir wellen wizzen, wes er ger:
wan swer es ger, der springe her
und stecke sine bluomen dar.
so nemen wir an den bluomen war,
ob si so wol dar an gezemen,
daz wirz dem ouwaere nemen
und geben ime daz lorzwi.
sit aber noch nieman komen si,
der ez billicher süle han,
so helfe iu got, so lazenz stan.
wirn suln ez nieman lazen tragen,
siniu wort ensin vil wol getwagen,
sin rede ensi ebene unde sleht,
ob ieman schone und ufreht
mit ebenen sinnen dar getrabe,
daz er dar über iht besnabe.
vindaere wilder maere,
der maere wildenaere,
die mit den ketenen liegent
und stumpfe sinne triegent,
die golt von swachen sachen
den kinden kunnen machen
und uz der bühsen giezen
stoubine mergriezen:
die bernt uns mit dem stocke schate,
niht mit dem grüenen meienblate,
mit zwigen noch mit esten.
ir schate der tuot den gesten
vil selten in den ougen wol.
ob man der warheit jehen sol,
dan gat niht guotes muotes van,
dan lit niht herzelustes an:
ir rede ist niht also gevar,
daz edele herze iht lache dar.
die selben wildenaere
si müezen tiutaere
mit ir maeren lazen gan:
wirn mugen ir da nach niht verstan,
als man si hoeret unde siht;
son han wir ouch der muoze niht,
daz wir die glose suochen
in den swarzen buochen.
noch ist der verwaere mer:
von steinahe bliker,
diu sinen wort sint lussam.
si worhten vrouwen an der ram
von golde und ouch von siden,
man möhtes undersniden
mit criecheschen borten.
er hat den wunsch von worten:
sinen sin den reinen
ich waene daz in feinen
ze wundere haben gespunnen
und haben in in ir brunnen
geliutert unde gereinet:
er ist binamen gefeinet.
sin zunge, diu die harpfen treit,
diu hat zwo volle saelekeit:
daz sint diu wort, daz ist der sin:
diu zwei diu harpfent under in
ir maere in vremedem prise.
der selbe wortwise,
nemt war, wie der hier under
an dem umbehange wunder
mit spaeher rede entwirfet;
wie er diu mezzer wirfet
mit behendeclichen rimen!
wie kan er rime limen,
als ob si da gewahsen sin!
ez ist noch der geloube min,
daz er buoch unde buochstabe
vür vedern an gebunden habe;
wan wellet ir sin nemen war,
siniu wort diu sweiment alse der ar.
wen mag ich nu mer uz gelesen?
ir ist und ist genuoc gewesen
vil sinnic und vil rederich:
von veldeken heinrich
der sprach uz vollen sinnen;
wie wol sanger von minnen!
wie schone er sinen sin besneit!
ich waene, er sine wisheit
uz pegases urspringe nam,
von dem diu wisheit elliu kam.
ine han sin selbe niht gesehen;
nu hoere ich aber die besten jehen,
die, die bi sinen jaren
und sit her meister waren,
die selben gebent im einen pris:
er inpfete daz erste ris
in tiutischer zungen:
davon sit este ersprungen,
von den die bluomen kamen,
da si die spaehe uz namen
der meisterlichen vünde;
und ist diu selbe künde
so witen gebreitet,
so manege wis zeleitet,
daz alle, die nu sprechent,
daz die den wunsch da brechent
von bluomen und von risen
an worten unde an wisen.
der nahtegalen der ist vil,
von den ich nu niht sprechen wil:
sin hoerent niht ze dirre schar.
durch daz sprich ich niht anders dar,
wan daz ich iemer sprechen sol:
si kunnen alle ir ambet wol
und singent wol ze prise
ir süeze sumerwise;
ir stimme ist luter unde guot.
si gebent der werlde hohen muot
und tuont reht in dem herzen wol.
diu werlt diu waere unruoches vol
und lebete rehte als ane ir danc
wan der vil liebe vogelsanc:
der ermant vil dicke den man,
der ie ze liebe muot gewan,
beidiu liebes unde guotes
und maneger hande muotes,
der edelem herzen sanfte tuot:
ez wecket vriuntlichen muot,
hie von kumt inneclich gedanc,
so der vil liebe vogelsanc
der werlde ir liep beginnet zalen.
< nu sprechet umb die nahtegalen!>
die sint ir dinges wol bereit
und kunnen alle ir senede leit
so wol besingen unde besagen:
welhiu sol ir baniere tragen,
sit diu von hagenouwe,
ir aller leitevrouwe
der werlde alsus geswigen ist,
diu aller doene houbetlist
versigelt in ir zungen truoc?
von der denk ich vil unde genuoc,
ich meine aber von ir doenen
den süezen, den schoenen,
wa si der so vil naeme,
wannen ir daz wunder kaeme
so maneger wandelunge.
ich waene, orphees zunge,
diu alle doene kunde,
diu doenete uz ir munde.
sit daz man der nu niht enhat,
so gebet uns eteslichen rat!
ein saelic man der spreche dar:
wer leitet nu die lieben schar?
wer wiset diz gesinde?
ich waene, ich si wol vinde,
diu die baniere vüeren sol:
ir meisterinne kan ez wol,
diu von der vogelweide.
hi wie diu über heide
mit hoher stimme schellet!
waz wunders si stellet!
wie spaehes organieret!
wies ir sanc wandelieret
ich meine aber in dem done
da her von zytherone,
da diu gotinne minne
gebiutet uf und inne!
diust da ze hove kameraerin:
diu sol ir leitaerinne sin!
diu wiset si ze wunsche wol,
diu weiz wol, wa si suochen sol
der minnen melodie.
si unde ir cumpanie
die müezen so gesingen,
daz si ze vröuden bringen
ir truren unde ir senedez clagen:
und daz geschehe bi minen tagen!
nu han ich rede genuoge
von guoter liute vuoge
gevüegen liuten vür geleit.
ie noch ist tristan umbereit
ze siner swertleite.
ine weiz, wie in bereite:
der sin wil niender dar zuo;
son weiz diu zunge, waz si tuo
al eine und ane des sinnes rat,
von dem sir ambet allez hat.
waz aber in werre, in beiden,
des wil ich iuch bescheiden:
si zwei hat daz verirret,
daz tusenden wirret:
dem man, der niht wol reden kan,
kumt dem ein redericher man,
im erlischet in dem munde
daz selbe, daz er kunde.
ich waene, mirst alsam geschehen:
ich sihe und han biz her gesehen
so manegen schone redenden man,
daz ich des niht gereden kan,
ezn dunke mich da wider ein wint,
als nu die liute redende sint:
man sprichet nu so rehte wol,
daz ich von grozem rehte sol
miner worte nemen war
und sehen, dazs also sin gevar,
als ich wolte, daz si waeren
an vremeder liute maeren
und alse ich rede geprüeven kan
an einem anderen man.
nun weiz ich, wies beginne:
min zunge und mine sinne
dien mugen mir niht ze helfe komen;
mir ist von worten genomen
enmitten uz dem munde
daz selbe, daz ich kunde.
hie zuo enweiz ich, waz getuo,
ich entuo daz eine dar zuo,
deiswar daz ich noch nie getete:
mine vlehe und mine bete
die wil ich erste senden
mit herzen und mit henden
hin wider elicone
ze dem niunvalten trone,
von dem die brunnen diezent,
uz den die gabe vliezent
der worte unde der sinne.
der wirt, die niun wirtinne,
apolle und die camenen,
der oren niun sirenen,
die da ze hove der gaben pflegent,
ir genade teilent unde wegent,
als sir der werlde gunnen,
die gebent ir sinne brunnen
so vollecliche manegem man,
daz si mir einen trahen da van
mit eren niemer mugen versagen.
und mag ouch ich den da bejagen,
so behalte ich mine stat da wol,
da man si mit rede behalten sol.
der selbe trahen der eine
der ist ouch nie so cleine,
ern müeze mir verrihten,
verrihtende beslihten
beidiu zungen unde sin,
an den ich sus entrihtet bin.
diu minen wort muoz er mir lan
durch den vil liehten tegel gan
der camenischen sinne
und muoz mir diu darinne
ze vremedem wunder eiten,
dem wunsche bereiten
als golt von arabe.
die selben gotes gabe,
des waren elicones,
des oberesten trones,
von dem diu wort enspringent,
diu durch daz ore clingent
und in daz herze lachent,
die rede durchliuhtec machent
als eine erwelte gimme,
die geruochen mine stimme
und mine bete erhoeren
oben in ir himelkoeren
und rehte als ich gebeten han!
nu diz lat allez sin getan,
daz ich des alles si gewert,
des ich von worten han gegert,
und habe des alles vollen hort,
senft allen oren miniu wort,
ber iegelichem herzen schate
mit dem ingrüenen lindenblate,
ge miner rede als ebene mite,
daz ich ir an iegelichem trite
rume unde reine ir straze
noch an ir straze enlaze
dekeiner slahte stoubelin,
ezn müeze dan gescheiden sin,
und daz si niuwan ufe cle
unde uf liehten bluomen ge;
dannoch gewende ich minen sin,
so cleine als ich gesinnet bin,
kume oder niemer dar an,
dar an sich also manic man
versuochet und verpirset hat.
deiswar ich sol es haben rat.
wan kerte ich alle mine craft
ze ritters bereitschaft,
als weizgot maneger hat getan,
und seite iu daz, wie vulkan
der wise, der maere,
der guote listmachaere
tristande sinen halsperc,
swert unde hosen und ander werc,
daz den ritter sol bestan,
durch sine hende lieze gan,
schone und nach meisterlichem site;
wie erm entwürfe unde snite
den kuonheit nie bevilte,
den eber an dem schilte;
wie erm den helm betihte
und oben dar uf rihte
al nach der minnen quale
die viurine strale;
wie er im al besunder
ze wunsche und ze wunder
bereite ein und ander
und wie min vrou cassander,
diu wise troiaerinne,
ir liste und alle ir sinne
dar zuo haete gewant,
daz si tristande sin gewant
berihte unde bereite
nach solher wisheite,
so siz aller beste
von ir sinnen weste,
der geist ze himele, als ichz las,
von den goten gefeinet was:
waz haete daz iht ander craft
dan alse ich die geselleschaft
tristandes e bereite
ze siner swertleite?
mag ich die volge von iu han,
so ist min wan also getan,
und weiz daz wol: muot unde guot,
swer zuo den zwein geraeten tuot
bescheidenheit und höfschen sin,
diu vieriu würkent under in
als wol als ieman ander.
ja vulkan und cassander
diu zwei bereiten ritter nie
baz ze prise danne ouch die.
sit nu die vier richeite
riliche swertleite
sus kunnen gepruvieren,
so bevelhen wir in vieren
unsern vriunt tristanden.
die nemen in ze handen,
bereiten uns den werden man,
sit ez niht bezzer werden kan,
mit dem geziuge und mit dem snite,
da sine reitgesellen mite
so schone sint bereitet.
sus si tristan geleitet
ze hove und ouch ze ringe,
mit allem sinem dinge
sinen gesellen ebengelich,
ebenziere und ebenrich:
ich meine aber an der waete,
die mannes hant da naete,
niht an der an gebornen wat,
diu von des herzen kamere gat,
die si da heizent edelen muot,
diu den man wolgemuoten tuot
und werdet lip unde leben:
diu wat wart den gesellen geben
dem herren ungeliche.
ja weizgot der muotriche,
der eregire tristan
truoc sunderlichiu cleider an
von gebare und von gelaze
gezieret uz der maze.
er haetes alle an schoenen siten
unde an tugenden übersniten.
und iedoch an der waete,
die mannes hant da naete,
dan was niht underscheidung an;
des truoc der werde houbetman
in allen geliche.
sus was der muotriche,
der voget von parmenie
und al sin massenie
ze münster mit ein ander komen
und haeten messe vernomen
und ouch enpfangen den segen,
des man in da solte pflegen.
marke nam do tristanden
sinen neven ze handen,
swert unde sporn strict er im an.
< sich> sprach er< neve tristan,
sit dir nu swert gesegenet ist
und sit du ritter worden bist,
nu bedenke ritterlichen pris
und ouch dich selben, wer du sis;
din geburt und din edelkeit
si dinen ougen vür geleit:
wis diemüete und wis unbetrogen,
wis warhaft und wis wolgezogen;
den armen den wis iemer guot,
den richen iemer hochgemuot,
ziere unde werde dinen lip,
ere unde minne elliu wip;
wis milte unde getriuwe
und iemer dar an niuwe!
wan uf min ere nim ich daz,
daz golt noch zobel gestuont nie baz
dem sper unde dem schilte
dan triuwe unde milte.>
hie mite bot erm den schilt dar.
er kustin und sprach:< neve, nu var
und gebe dir got durch sine craft
heil ze diner ritterschaft!
wis iemer höfsch, wis iemer vro!>
tristan verrihte aber do
sine gesellen an der stete,
rehte als in sin oeheim tete,
an swerte, an sporn, an schilte.
diemüete, triuwe, milte
die leite er iegeliches kür
mit bescheidenlicher lere vür.
und enwart ouch da nime gebiten:
gebuhurdieret unde geriten
wart da, zeware deist min wan.
wies aber von ringe liezen gan,
wie si mit scheften staechen,
wie vil si der zebraechen:
daz suln die garzune sagen;
die hulfen ez zesamene tragen.
ine mag ir buhurdieren
niht allez becroieren,
wan einen dienest biute ich in,
des ich in sere willic bin:
daz sich ir aller ere
an allen dingen mere
und in got ritterlichez leben
zir ritterschefte müeze geben!
truoc ieman lebender staete leit
bi staeteclicher saelekeit,
so truoc tristan ie staete leit
bi staeteclicher saelekeit,
als ich ez iu bescheiden wil:
im was ein endeclichez zil
gegeben der zweier dinge,
leides unde linge;
wan allez daz, des er began,
da lang im allerdickest an
und was ie leit der linge bi,
swie ungelich diz jenem si.
sus waren diu zwei conterfeit,
staetiu linge und wernde leit,
gesellet an dem einen man.
< so helfe iu got, nu sprechet an:
tristan der hat nu swert genomen
und ist ze richer linge komen
mit ritterlicher werdekeit:
lat hoeren, welher hande leit
haet er bi dirre linge?>
weiz got an einem dinge,
daz iegelichem herzen ie
und ouch dem sinen nahe gie:
daz ime der vater was erslagen,
als er rualen horte sagen,
daz qual in in dem muote.
alsus was übel bi guote,
bi linge schade, bi liebe leit
eines herzen staetiu sicherheit.
ir aller jehe lit dar an,
haz der lige ie dem jungen man
mit groezerem ernest an
dan einem stündigen man.
ob aller siner werdekeit
so swebete tristand ie daz leit
und daz verborgen ungemach,
daz nieman lebender an im sach,
daz im riwalines tot
und morganes leben bot:
daz leit lag ime mit sorgen an.
der sorcsame tristan
und sin getriulicher rat,
der noch von triuwen namen hat,
der saelige foitenant,
die bereiteten zehant
mit richem geraete,
des man den wunsch da haete,
eine riliche barken:
sus kamen si vür marken.
tristan sprach:< lieber herre min,
ez sol mit iuwern hulden sin,
daz ich ze parmenie var
und neme nach iuwerm rate war,
wie unser dinc da si gewant
umbe liut und umbe lant,
daz ir da sprechet, ez si min.>
der künec sprach:< neve, diz sol sin.
swie kume ich din doch müge enbern,
ich wil dich dirre bete gewern.
var heim ze parmenie,
du und din cumpanie;
bedarft du ritterschefte me,
die nim, als dir ze muote ste:
nim ros, nim silber unde golt
und swestu bedürfen solt,
als dus bedürfen wellest;
und swen du dir gesellest,
dem biutez so mit guote,
mit geselleclichem muote,
daz er din dienest gerne si
und dir mit triuwen wese bi.
vil lieber neve, wirb unde lebe,
als dir din vater lere gebe,
der getriuwe rual, der hie stat,
der michel triuwe und ere hat
mit dir begangen unze her;
und si daz dich des got gewer,
daz du dich da verrihtest
und din dinc da beslihtest
nach vrumen und nach eren,
so soltu wider keren:
kere wider her ze mir.
ein dinc lob ich und leiste dir:
se mine triuwe in dine hant,
daz ich dir min guot und min lant
iemer geliche teile;
und siz an dinem heile,
daz du mich sülest überleben,
so si dir allez zeigene geben:
wan ich wil durch den willen din
eliches wibes ane sin,
die wile ich iemer leben sol.
neve, du hast vernomen wol
mine bete und minen sin:
bistu mir holt, als ich dir bin,
treistu mir herze, als ich dir trage,
weiz got so sul wir unser tage
vroliche mit ein ander leben.
hie mite si dir urloup gegeben.
der megede sun der hüete din!
und la dir wol bevolhen sin
din gescheffede und din ere!>
hie enbitens ouch nimere:
tristan und sin vriunt rual
die schiffeten von curnewal,
si unde ir massenie,
heim wider ze parmenie.
ob iu nu lieb ist vernomen
umb dirre herren willekomen,
ich sage iu, alse ich han vernomen,
wie si da waren willekomen:
ir aller leitaere,
der getriuwe, der gewaere,
rual trat vor uz an daz lant;
sin hüetelin und sin gewant
leit er höfschliche dort hin dan:
tristanden lief er lachend an,
er kustin und sprach:< herre min,
gote sult ir willekomen sin,
iuwerm lande unde mir!
kieset, herre: sehet ir
diz schoene lant bi disem mer?
veste stete, starke wer
und manic schoene castel:
seht, daz hat iuwer vater canel
an iuch gerbet unde braht.
sit ir nu biderbe unde bedaht,
swes iuwer ouge hie gesiht,
des engat iu niemer niht:
des bin ich iemer iuwer wer.>
mit diser rede so kerter her
mit richem herzen unde vro;
vil vroliche enpfieng er do
die ritter al besunder:
er begunde si ze wunder
mit sinen worten süezen
saluieren unde grüezen.
hie mite vuorters uf canoel.
die stete unde diu castel,
diu von caneles jaren
in siner pflege waren
in allem dem lande,
diu gab er uf tristande
nach vil getriuwelichem site
und ouch diu sinen damite,
diu in waren an gevallen
von sinen vordern allen.
waz sol der rede nu mere?
er haete rat und ere;
durch daz bot er dem herren rat
als der, der rat und ere hat,
und mit im al den sinen.
daz vlizen und daz pinen,
daz er mit süezem muote
in allen ze guote
und alle wis an in begie,
dazn gesach mannes ouge nie.
wie do? wie ist mir sus geschehen?
ich han mich selben übersehen:
wa sint nu mine sinne?
die guoten marschalkinne,
die reinen, die staeten,
mine vrouwen floraeten,
daz ich die sus verswigen han,
deist niht da her von hove getan.
ich sol ez aber der süezen
bezzeren unde büezen:
diu höfsche, diu guote,
diu guote gemuote,
diu werdeste, diu beste,
ich weiz wol, dazs ir geste
niht eine mit dem munde enpfie:
wan swa daz wort von munde gie,
da gie der süeze wille ie vor.
ir herze daz vuor rehte enbor,
als ez gevidert waere.
si waren vil einbaere
beidiu ir wille und ir wort.
ich weiz wol, daz si über bort
vil geselliclichen giengen,
da si die geste enpfiengen.
diu saelige floraete
waz vröude ir herze haete
wider ir herren unde ir kint,
daz kint, des disiu maere sint,
ir sun tristanden den mein ich
entriuwen des erkenne ich mich
an manegen unde genuogen
ir tugenden unde ir vuogen,
die ich von der saeligen las:
daz der niht ein lützel was,
daz bewartes also wol,
als ein wip allerbeste sol;
wan si schuof ir kinde
und sinem ingesinde
al die ere und daz gemach,
daz ie rittern geschach.
hie mite so wurden besant
ze parmenie über al daz lant
die herren und diu herschaft,
die da haeten die craft
der stete und der castele.
nu die ze canoele
gemeinliche kamen,
gesahen und vernamen
von tristande die warheit,
als uns daz maere von im seit
und alse ir selbe habet vernomen,
do vlugen tusent willekomen
von iegeliches munde.
liut unde lant begunde
von langem leide erwachen
und sich ze vröuden machen,
ze wunderlichem wunder:
si empfiengen al besunder
ir lehen, ir liut unde ir lant
von ir herren tristandes hant:
si swuoren hulde und wurden man.
hier under haete ie tristan
den tougenlichen smerzen
verborgen in dem herzen,
der davon morgane gie,
der smerze der begab in nie
weder vruo noch spate.
alsus gienger ze rate
mit magen und mit mannen
und jach, er wolte dannen
ze britanje gahen,
sin lehen enpfahen
von sines viendes hant,
durch daz er sines vater lant
mit rehte haete deste baz.
diz sprach er unde tet ouch daz:
er vuor von parmenie
er und sin cumpanie
bereitet unde gewarnet wol,
alse der man ze rehte sol,
der uf angestliche tat
ernestlichen willen hat.
do tristan ze britanje kam,
von aventiure er do vernam,
und horte waerliche sagen,
morgan der herzoge rite da jagen
von walde ze walde.
nu hiez er ilen balde,
die ritter sich bereiten
und under ir rocke leiten
ir halsperge unde ir dinc,
und so daz nieman keinen rinc
uz dem gewande lieze gan.
nu diz geschach, diz was getan;
und über daz leite ie der man
sine reisekappen an
und sazen uf ir ors also.
ir gezoc hiezen si do
steteliche wider riten
und niemannes biten
und teilten ir ritterschaft
da wart diu groezere craft
geschicket an die widervart,
daz der gezoc waere bewart,
da der uf sine straze gie.
do diz geschach, do haeten die,
die mit tristande kerten hin,
wol drizec ritter under in;
jene an der widerkere
wol sehzic oder mere.
vil schiere wart, daz tristan
hunde unde jegere sehen began;
die selben vragte er maere,
wa der herzoge waere,
die taten ez im iesa kunt;
und er des endes sa zestunt
und vant ouch da vil schiere
uf einer waltriviere
vil ritter britune,
den waren pavelune
und hüten uf daz gras geslagen,
darumbe und darin getragen
loub unde liehter bluomen vil.
ir hunde unde ir vederspil
daz haeten si ze handen.
die gruozten ouch tristanden
und sine rotte damite
höfschliche nach dem hovesite;
die seiten im ouch iesa,
morgan ir herre rite da
vil nahen in dem walde.
dar ilten si do balde.
da vundens ouch morganen
und ufe castelanen
vil ritter britune haben.
nu si begunden zuo zim traben,
morgan enpfie die geste,
der willen er niht weste
vil gestlichen unde wol,
als man die geste enpfahen sol.
sin lantgesinde tet alsam:
ir iegelicher der kam
gerant mit sinem gruoze.
nach diser unmuoze,
do diz grüezen gar geschach,
tristan ze morgane sprach:
< herre, ich bin komen da her
nach minem lehen unde ger,
daz ir mir daz hie lihet
und mir des niht verzihet,
des ich ze rehte haben sol:
so tuot ir höfschlich unde wol.>
morgan sprach:< herre, saget mir,
von wannen oder wer sit ir?>
tristan sprach aber do wider in:
< von parmenie ich bürtic bin
und hiez min vater riwalin.
herre, des erbe sol ich sin;
ich selbe heize tristan.>
morgan sprach:< herre, ir komet mich an
mit alse unnützen maeren,
dazs alse waege waeren
verswigen alle vür braht.
ich bin des kurze bedaht:
soltet ir iht von mir han,
des waere iu schiere state getan;
wan iu enwürre niht dar an,
irn waeret ein gezaeme man
einen iegelichen eren,
dar ir ez soltet keren.
wir wizzen aber alle wol,
diu lant sint dirre maere vol
in welher wise blanschefluor
mit iuwerm vater von lande vuor,
ze welhen eren ez ir kam,
wie diu vriuntschaft ende nam.>
< vriuntschaft? wie meinet ir daz?>
< ine sage iu nu niht vür baz,
wan diser rede der ist also.>
< herre> sprach aber tristan do
< bi disem maere erkenne ich mich:
ir meinet ez also, daz ich
niht eliche si geborn
und süle damit han verlorn
min lehen und min lehenreht.>
entriuwen herre guot kneht,
da vür han ichz und manic man.>
< ir redet übel> sprach tristan
< ich wande doch, ez waere
gevellec unde gebaere,
swer dem man leide taete,
daz er mit rede doch haete
sin unde vuoge wider in.
haetet ir nu vuoge unde sin,
so leide als ir mir habet getan,
ir möhtet mich doch rede erlan,
diu niuwe swaere wecket
und alte schulde recket:
ir sluoget mir den vater doch;
hie mite endunket iuch noch
mines leides niht genuoc,
irn jehet, min muoter, diu mich truoc,
diu trüege mich kebesliche.
sem mir got der riche!
ich weiz wol, so manc edele man,
des ich hie niht genennen kan,
sine hende mir gevalten hat;
und haeten si dise untat,
der ir da jehet, an mir erkant,
ir keiner haete sine hant
zwischen die mine nie geleit.
die wizzen wol die warheit
daz min vater riwalin
mine muoter an daz ende sin
brahte vür ein elich wip:
ist daz ich daz uf iuwern lip
bewaeren unde bereden sol,
entriuwen daz berede ich wol.>
< uz> sprach morgan< in gotes haz!
iuwer bereden waz sol daz?
iuwer slac engat ze keinem man,
der ie ze hove reht gewan.>
< diz wirt wol schin> sprach tristan.
er zucte swert und randin an:
er sluoc im obene ze tal
beidiu hirne und hirneschal,
daz ez im an der zungen want.
hie mite so stach er ime zehant
daz swert gein dem herzen in.
do wart diu warheit wol schin
des sprichwortes, daz da giht,
daz schulde ligen und vulen niht.
morganes cumpanjune,
die vrechen britune,
dien kunden ime da niht gevromen
noch ze helfe im nie so schiere komen,
ern laege an dem valle.
iedoch so warens alle,
als si do mohten, an ir wer.
ir wart viel schiere ein michel her:
die ungewarneten man
si kamen alle ir vinde an
mit manlichem muote.
warnunge unde huote
der nam da lützel ieman war,
wan drungen et mit hufen dar
und tatens alle mit gewalt
uz hin ze velde vür den walt.
hie huop sich ein michel ruoft,
michel weinen unde wuoft.
alsus vlouc morganes tot
mit maneger hande clagenot,
als ob er vlücke waere.
er seite leidiu maere
uf die bürge und in daz lant.
in dem lande vlouc zehant
niht wan daz eine clagewort:
< a noster sires, il est mort!
welch rat wirt des landes nuo?
nu zieren helde, keret zuo
von steten und von vesten
gelonen disen gesten,
dess uns ze leide haben getan!>
sus liezens uf ir rucke gan
mit staeteclichem strite;
ouch vundens alle zite
an ir gesten vollen strit:
die kerten ie ze maneger zit
mit einer ganzen rotte wider
und wurfen manigen da nider
und waren doch ie vliehende
und allez wider ziehende,
da si da westen ir craft.
sus kamens uf ir ritterschaft;
da namens ouch herberge
uf einem vesten berge,
dar ufe was ir wesen die naht.
der nehte wart des landes maht
so starc und also veste,
dazs aber ir leiden geste,
als schiere als ez wart tagende,
mit gewalte wurden jagende
und manegen nider stachen,
den hufen dicke brachen
mit spern und mit swerten,
diu da niht lange werten.
da waren swert unde sper
deiswar in harte kurzer wer:
ir wart da manigez vertan,
sos in die rotte liezen gan.
ouch was daz lützele her
so vrechliche an siner wer,
daz da vil michel schade geschach,
da man in in den hufen brach.
die schar die wurden beider sit
ze einer und ze maneger zit
mit grozem schaden überladen.
si namen unde taten schaden
vil schedeliche an manegem man.
sus triben siz mit ein ander an,
biz daz daz innere her
begunde swachen an der wer,
wan in gienc abe und jenen zuo:
die merten sich spat unde vruo
an ir state und an ir maht,
so daz si dannoch vor der naht
besazen aber die geste
in einer wazzerveste,
da sich die geste uz werten
und sich die naht da nerten.
sus was daz her besezzen,
mit her al umbemezzen,
als ez beziunet waere.
die vremeden sorgaere,
tristan unde sine man,
nu wie geviengens ir dinc an?
daz sage ich iu, wiez in ergie,
wie sich ir sorge zerlie,
wie si von dannen kamen,
sige an ir vinden namen:
tristan do der von lande schiet,
als ime sin rat rual geriet,
sin lehen da zenpfahene
und iesa wider ze gahene,
sit des lac zallem male
dem saeligen ruale
der selbe wan ze herzen ie,
reht alse ez ouch tristande ergie.
iedoch geriet er die geschiht
umb morganes schaden niht.
hundert ritter er besande
und kerte nach tristande
eben unde rehte uf sine vart.
unlanges und vil schiere ez wart,
daz er ze britanje kam;
vil rehte er al zehant vernam,
wie ez gevaren waere.
und nach des landes maere
so nam er siner reise ein mez
ze den britunen uf daz sez.
nu si begunden nahen,
daz si die vinde sahen,
don wart an ir rotte
ir keinem ze spotte
weder nach noch niender abe gezogen:
si kamen alle samet gevlogen
mit vliegenden banieren.
da wart michel croieren
under ir massenie:
< schevelier parmenie!
parmenie schevelier!>
da jagete banier und banier
schaden und ungevüere
durch die hütesnüere.
si taten die britune
durch ir pavelune
mit toedegen wunden.
nu die inneren begunden
ir lantbaniere erkennen,
ir zeichen hoeren nennen,
si begunden ir rum witen,
uz an die wite riten.
tristan lie vaste striten gan;
da wart michel schade getan
an den lantgesellen:
vahen unde vellen,
slahen unde stechen,
daz begunde ir schar durchbrechen
ze beiden siten in dem her
und brahtes ouch daz uzer wer,
daz die zwo cumpanie
< schevelier parmenie!>
so vil geriefen unde getriben.
des warens ane wer beliben:
under in was wer noch kere
noch keines strites mere
wan tuschen unde vliehen,
zogen unde ziehen
wider bürge und wider walt:
der strit der wart da manicvalt.
ir vluht was ir meistiu wer
und vür den tot ir bestiu ner.
nu disiu schunfentiure ergie,
diu ritterschaft sich nider lie
und namen herberge sa;
und die von ir gesinde da
ze velde lagen erslagen,
die hiezen si ze grabe tragen.
jene, die da wunt waren,
die hiezens uf baren
und kerten wider ze lande.
hie mite so was tristande
sin lehen und sin sunderlant
verlihen uz sin selbes hant.
er was von dem herre unde man,
von dem sin vater nie niht gewan.
sus haeter sich verrihtet
und al sin dinc beslihtet:
verrihtet an dem guote,
beslihtet an dem muote;
sin unreht daz was allez reht,
sin swaerer muot liht unde sleht.
er haete do ze siner hant
sines vater erbe und al sin lant
unversprochenliche unde also,
daz nieman in den ziten do
ansprache haete an kein sin guot.
hie mite so kerter sinen muot,
als ime gebot und ime geriet
sin oeheim, do er von im schiet,
hin wider ze curnewale
und enmohte ouch von ruale
niht gewenden sin gemüete,
der also manege güete
mit veterlicher staete
an ime erzeiget haete.
sin herze daz lac starke
an rual unde an marke.
an disen zwein was al sin sin:
der sin stuont ime her unde hin.
nu spreche ein saeliger man:
der saelige tristan
wie gewirbet er nu hie zuo,
daz er in beiden rehte tuo
und lone ietwederem, alse er sol?
iuwer iegelich der weiz daz wol:
ern kan daz niemer bewarn,
ern müeze ir einen lazen varn
und bi dem andern bestan.
lat hoeren, wie sol ez ergan?
vert er ze curnewale wider,
so leit er parmenie nider
an aller siner werdekeit
und ist ouch rual nider geleit
an vröuden unde an muote,
an allem dem guote,
von dem sin wunne solte gan;
und wil er aber da bestan,
son wil er sich niht keren
ze hoeheren eren
und übergat ouch markes rat,
an dem al sin ere stat.
wie sol er sich hier an bewarn?
weiz got da muoz er wider varn:
daz sol man ime billichen.
er sol an eren richen
und stigen an dem muote,
wil ez sich ime ze guote
und ouch ze saelden keren;
er sol wol aller eren
billiche muoten unde gern.
wil ouch in saelde der gewern,
des hat si reht, daz si daz tuo,
wan al sin muot der stat dar zuo.
tristan der sinneriche
der kam vil sinnecliche
sines willen über ein,
daz er sich sinen vetern zwein
als ebene teilen wolte,
als man in sniden solte:
sich selben teilet er inzwei
geliche und ebene alse ein ei
und gab ir ietwederem daz,
daz er wiste, daz im baz
an allen sinen dingen kam.
swer nu die teile nie vernam,
die man an ganzem libe hat,
dem sage ich, wie diu teile ergat:
dan hat nieman zwivel an,
zwo sache enmachen einen man,
ich meine lip, ich meine guot.
von disen zwein kumt edeler muot
und werltlicher eren vil.
der aber diu zwei scheiden wil,
so wirt daz guot ein armuot:
der lip, dem nieman rehte tuot,
der kumt von sinem namen dervan,
und wirt der man ein halber man
und doch mit ganzem libe.
als habet iu von dem wibe:
ez si man oder wip,
so muoz ie guot unde lip
mit gemeinlichen sachen
einen ganzen namen machen;
und werdents aber gescheiden,
son ist niht an in beiden.
dise rede die huop tristan
riche unde willeclichen an
und antes ouch mit sinnen:
er hiez ime gewinnen
schoeniu ros und edele wat,
spise und anderen rat,
des man ze hohgeziten pflit,
und machet eine hohgezit:
dar ladete er unde besande
die besten von dem lande,
an den des landes craft do stuont:
die taten, als die vriunde tuont,
und kamen, alse in wart geseit.
nu was ouch tristan bereit
mit allen sinen dingen.
er gap zwein jungelingen,
sines vater ruales sünen, swert,
wan er ir zerben haete gert
nach ir vater ruale.
und swaz er zuo dem male
zir wirde und zir eren
siner koste mohte keren,
da haete er spate unde vruo
als inneclichen willen zuo,
als ob si waeren siniu kint.
nu daz si ritter worden sint
und zwelf gesellen mit in zwein,
nu was der zwelf gesellen ein
curvenal der hoveliche.
tristan der tugende riche
nam sine bruoder an die hant,
wan ez ime ze höfscheit was gewant,
und vuorte si bihanden dan.
sine mage unde sine man
und alle, die da waren
von sinnen oder von jaren
oder aber von in beiden
betrehtic unde bescheiden,
die wurden alle zehant
ze hove geladet unde besant.
nu herre, die sint alle da.
tristan stuont uf vor in sa:
< ir herren alle> sprach er zin
< den ich iemer gerne bin
mit triuwen und mit durnehtekeit
an allem dienste bereit,
als verre alse ich iemer kan,
mine mage und mine liebe man,
von der genaden ich ez han,
swaz mir got eren hat getan,
von iuwer helfe han ich mich
verrihtet alles, des ich
in minem herzen gerte.
swie michs got gewerte,
so weiz ich doch wol, daz ez ie
von iuwer vrümede vollegie.
waz mag ich nu mere sagen?
ir habet in disen unmangen tagen
iuwer ere und iuwer saelekeit
so manege wis an mich geleit,
daz ich des keinen zwivel han,
disiu werlt diun müeze e zergan,
e ir mir iemer keine zit
mines willen wider gesit.
vriunt unde man und alle die,
die durch minen willen hie
oder durch ir selber tugende sin,
nu lazet iu die rede min
niht sere missevallen;
ich künde und sage iu allen,
als rual min vater, der hie stat,
gesehen und ouch gehoeret hat:
daz mir min oeheim sin lant
gesetzet hat in mine hant
und wil ouch durch den willen min
eliches wibes ane sin,
durch daz ich sin erbe si,
und wil, daz ich im wone bi,
swa er si oder swar er var.
nu han ich mich bewegen dar
und stat mir al min muot dar zuo,
daz ich al sinen willen tuo
und wider zuo zim kere.
min urbor und min ere,
die ich in disen landen han,
die wil ich lihen unde lan
minem vater ruale,
ob mirz ze curnewale
iht anders danne wol erge,
sweder ich sterbe oder da beste,
daz ez sin erbelehen si.
so stant ouch sine süne hie bi
und mit im ander siniu kint;
die aber sin erben vürbaz sint,
die haben alle reht dar an.
mine man und mine dienestman,
diu lehen über allez lant
diu wil ich haben ze miner hant
al miniu jar und mine tage.>
hie wart groz jamer unde clage
under aller dirre ritterschaft;
si wurden alle unherzehaft;
ir muot, ir trost was aller hin:
< a herre> sprachens under in
< nu waere uns michel baz geschehen,
und haete wir iuch nie gesehen;
son waere ouch disses leides niht,
daz uns nu von iu geschiht.
herre, unser trost und unser wan
der was also hin ziu getan,
uns waere ein leben an iu gegeben:
nein leider unser aller leben,
daz wir ze vröuden solten haben,
daz ist erstorben unde begraben,
swenne ir von hinnen keret;
herre, ir habt uns gemeret
und niht geminret unser leit.
unser aller saelekeit
diu was ein lützel uf gestigen
und ist nu wider nider gesigen.>
ich weiz ez warez alse den tot,
swie starc ir aller clagenot
und swie groz ir swaere
von disem maere waere:
rual, dem ez ze guote ergienc,
der groze vrume davon enpfienc
und michel ere an guote,
daz ez im in dem muote
unsanfter danne in allen tete.
er enpfieng ein lehen an der stete,
weiz got daz er dekeinez nie
mit solhem jamer enpfie.
nu rual unde siniu kint
belehent unde gerbet sint
von ir herren tristandes hant,
tristan ergab liut unde lant
gote und vuor von lande.
ouch kerte mit tristande
curvenal sin meister dan.
rual und ander sine man,
daz lantliut al gemeine,
ob ir clage iht cleine
unde ir herzeswaere
nach ir trutherren waere?
entriuwen daz verweiz ich wol:
parmenie daz was vol
clage unde clagemaere;
ir clage was sagebaere.
diu marschalkin floraete,
diu triuwe und ere haete,
diu leite marter an in lip
als mit allem rehte ein wip,
der got ein gerehtez leben
an wibes eren hat gegeben.
waz leite ich nu me hier an?
der lantlose tristan
do der ze curnewale kam,
ein maere er al zehant vernam,
daz ime vil swaere was vernomen:
daz von irlande waere komen
morolt der sere starke
und vorderte von marke
mit kampflichen handen
den zins von beiden landen,
von curnwal und von engelant.
umb den zins was ez so gewant:
der do z irlanden künic was,
als ichz an der istorje las
und als daz rehte maere seit,
der hiez gurmun gemuotheit
und was geborn von affrica
und was sin vater künic da.
do der verschiet, do viel daz lant
an in und sines bruoder hant,
der als wol erbe was als er.
gurmun was aber so richer ger
und alse hohe gemuot,
daz er dekein gemeine guot
mit niemanne wolte han.
sin herze enwolte in niht erlan,
ern müese selbe ein herre wesen.
er begunde uz welen unde uz lesen
die starken, die muotvesten
und zuo der not die besten,
die ieman erkande,
ritter und sarjande,
die er mit sinem guote
oder mit höfschlichem muote
zuo zime gewinnen kunde,
und liez ouch an der stunde
sinem bruoder al sin lant.
sus kerter dannen zehant
und nam von den maeren,
den gewaltegen romaeren
urloup unde botschaft,
swaz er betwünge mit craft,
daz er daz zeigen haete
und ouch in davon taete
eteslich reht und ere;
und enbeite ouch do niemere:
er vuor mit eime starken her
über lant und über mer,
biz daz er z irlande kam
und an dem lande sige genam
und si mit strite des betwanc,
daz sin ze herren ane ir danc
und ze künege namen
und sit her dar an kamen,
daz sime zallen ziten
mit stürmen und mit striten
diu bilant hulfen twingen.
in disen selben dingen
betwanc er ouch ze siner hant
curnewal und engelant.
do was aber marke ein kint,
als kint ze wer unveste sint,
und kam also von siner craft
und wart gurmune zinshaft.
ouch half gurmunen sere
und gab im craft und ere,
daz er moroldes swester nam;
von dem so wart er vorhtsam.
der was ein herzoge da
und haete ouch vil gerne eteswa
selbe ein lant besezzen;
wan er was wol vermezzen
und haete lant und michel guot,
lip unde manlichen muot.
der was sin vorvehtaere.
waz aber des zinses waere,
den man z irlanden sande
von ietwederem lande,
des bescheide ich iuch reht und vür war:
si sanden in daz erste jar
driu hundert marc messinges
und anders keines dinges;
daz ander silber, daz dritte golt;
des vierden so kam morolt
der starke von irlanden dar
ze wige und ouch ze kampfe gar.
vür den so wurden besant
ze curnewale und z engelant
barune und ir genoze:
die giengen ouch ze loze
ze siner gegenwürte,
welher im antwürte
sin kint, daz dienestbaere
und an dem libe waere
so schoene und so genaeme,
als ez dem hove gezaeme,
niht megede, niuwan knebelin,
und solten ouch der drizec sin
von ietwederem lande
und ensolte dirre schande
nieman anders widerstan,
ezn müese mit einwige ergan
oder aber mit lantvehte.
nun mohtens aber ze rehte
mit offenlicher wer niht komen,
wan diu lant haeten abe genomen,
so was ouch morolt alse starc,
als unerbermig unde als arc,
daz wider in lützel kein man,
sach er in under ougen an,
getorste wagen den lip
ihte mere danne ein wip.
und alse der zins uf sine vart
hin wider irlant geschicket wart
und daz vünfte jar in gie,
so muosen aber diu zwei lant ie
iemer ze sunewenden
die boten ze rome senden,
die rome wol gezaemen,
und daz die da vernaemen,
welch gebot und welhen rat
der gewaltege senat
enbüte unde sande
einem iegelichem lande,
daz undertan ze rome was;
wan man in alle jar da las
und teten ouch kunt mit maeren,
wie si nach romaeren
loys unde lantreht solten wegen,
wies ir gerihtes solten pflegen;
und muosen ouch reht also leben,
als in da lere wart gegeben.
diz zinsreht unde disen prisant
den liezen disiu zwei lant
in dem vünften jare ie schouwen
die werden rome, ir vrouwen.
doch butens ir dise ere
niht ellich also sere
weder durch reht noch durch got
so durch gurmunes gebot.
nu sul wir wider zem maere komen:
tristan der haete wol vernomen
diz leit ze curnewale;
ouch was im vor dem male
wol kunt, mit welher sicherheit
der selbe zins was uf geleit.
iedoch so horter alle tage
von der lantliute sage
des landes laster und sin leit,
swelhen enden er gereit
vür stete oder vür castel;
und als er aber ze tintajel
zuo dem hovegesinde kam,
seht, da horter und vernam
in gazzen unde in strazen
von clage al solch gelazen,
daz ez in muote starke.
vil schiere kamen marke
und hin ze hove maere,
daz tristan komen waere:
des warens alle samet vro.
vro meine ich aber, als ez in do
nach ir leide was gewant;
wan dallerbesten, die man vant
in allem curnewale,
die waren zuo dem male
alle dar ze hove komen
ze laster, alse ir habet vernomen.
die edelen lantgenoze
die giengen da ze loze
ir kinden zeinem valle.
sus vant si tristan alle
kniuwende unde an ir gebete,
daz iegelicher sunder tete
unschamelich unde untougen,
mit riezenden ougen,
mit inneclichem smerzen
des libes unde des herzen:
daz im got der guote
beschirmete unde behuote
sin edelkeit und ouch sin kint.
nus alle an ir gebete sint,
tristan kam zuo gegangen.
wie wart aber er enpfangen?
daz ist iu lihte geseit:
tristan wart von der warheit
under allem dem gesinde
von keinem muoterkinde
noch ouch von markes gruoze
enpfangen niht so suoze,
als er doch waere getan,
und haete si diz leit verlan.
des nam aber tristan cleine war,
wan gienc et baltlichen dar,
da man in daz loz da maz,
da morolt unde marke saz.
< ir herren> sprach er< alle samet,
alle mit einem namen genamet,
die hie ze loze loufent,
ir edelkeit verkoufent,
schamt ir iuch der schanden niht,
diu disem lande an iu geschiht?
so manhaft alse ir alle zit
alle unde an allen dingen sit,
so soltet ir billiche
beid iuch und iuwer riche
ahpaeren unde heren
und an den eren meren!
nu habet ir iuwer vriheit
iuwern vinden geleit
ze vüezen und ze handen
mit zinslichen schanden;
und iuwer edelen kindelin,
diu iuwer wunne solten sin,
iuwer lust und iuwer leben,
diu gebet ir unde habet gegeben
ze schalken unde zeigen
und enkunnet niht gezeigen,
wer iuch betwinge dar zuo
oder welher hande not ez tuo
niwan ein einwic unde ein man.
kein ander not enist hier an;
und enkunnet under iu allen
an einen niht gevallen,
der wider einen man sin leben
an die wage welle geben,
weder er belibe oder gesige.
nu si daz, daz er da belige,
deiswar sost doch der kurze tot
und disiu lange lebende not
ze himele und uf der erde
in ungelichem werde.
ist aber, daz er da gesiget
und daz daz unreht geliget,
so hat er iemer mere
dort gotes lon, hie ere.
ja suln vetere vür ir kint,
wan si mit in ein leben sint,
ir leben geben: deist mit gote.
ez ist gar wider gotes gebote,
der siner kinde vriheit
der eigenschefte vür leit,
daz er si ze schalken gebe
und er mit vriheite lebe.
sol ich iu rat umb iuwer leben
nach gote und nach den eren geben,
so rate ich zware dar an,
daz ir iu kieset einen man,
swa so man den vinde
under disem lantgesinde,
der ze kampfe si getan
und an gelücke welle lan,
weder er genese oder entuo;
und bitet den alle derzuo
durch gotes willen allermeist,
daz ime der heilege geist
gelücke gebe und ere,
und envürhte niht ze sere
moroldes groeze und sine craft;
si et an gote gemuothaft,
der nie dekeinen man verlie,
der mit dem rehten umbe gie.
wol balde get ze rate:
beratet iuch wol drate,
wie ir iuch dirre schande erwert
und iuch vor einem manne ernert!
guneret niemer mere
iur geburt und iuwer ere!>
< a herre> sprachens alle do
< ja ist disem manne niht also:
ime kan nieman vor genesen.>
tristan sprach:< lat die rede wesen!
durch got versinnet iuch doch noch:
nu sit ir an gebürte doch
allen künegen ebengroz
und aller keisere genoz,
und wellet iuwer edelen kint,
diu iu geliche edele sint,
versellen und versachen
und ze schalken machen?
und ist daz, daz ir keinen man
niht muget geherzen hier an,
daz er durch iuwer aller leit
und durch des landes armekeit
getürre nach dem rehten
in gotes namen vehten
gegen dem einem manne,
geruochet ir es danne
an got gelazen unde an mich,
deiswar, ir herren, so wil ich
mine jugent und min leben
durch got an aventiure geben
und wil den kampf durch iuch bestan:
got laze in iu ze guote ergan
und bringe iuch wider ze rehte!
ouch swie mir an der vehte
iht anders danne wol geschiht,
dazn schadet iu ziuwerm rehte niht.
gelige ich an dem kampfe tot,
damite ist iuwer keines not
weder abe noch an gekeret,
geminret noch gemeret:
so stat ez aber rehte als e.
si daz ez aber ze heile erge,
daz ist binamen von gotes gebote:
desn danket nieman niuwan gote.
wan den ich eine sol bestan,
als ich vil wol vernomen han,
der ist von muote und ouch von craft
zernestlicher ritterschaft
ein lange her bewaeret man:
so gan ich alrerest an
an muote und an der crefte
und bin ze ritterschefte
niht also kürbaere,
als uns nu not waere;
wan daz ich aber zer vehte
an gote und ouch an rehte
zwo sigebaere helfe han,
die suln mit mir ze kampfe gan!
dar zuo han ich willigen muot,
der selbe ist ouch ze kampfe guot;
und helfent mir die selben dri,
swie unversuoht ich anders si,
so han ich guoten trost dar an,
ich genese wol vor einem man.>
< herre> sprach al diu ritterschaft
< diu heilege gotes craft,
diu al die werlt geschaffen hat,
diu vergelte iu trost unde rat
unde den saeleclichen wan,
den ir uns allen habet getan.
herre, lat iu daz ende sagen:
unser rat mag lützel vür getragen.
solt unser saelde han geruoht,
so vil so wir sin haben versuoht,
als ofte es ie begunnen wart,
ez waere niht biz her gespart.
wirn haben niht zeinem male
wir hie ze curnewale
umb unser angest rat genomen;
wir sin an manege sprache komen
und enkunden doch dekeinen nie
under uns vinden, ern wolt ie
sin kint vür eigen gerner geben,
dan er verlür sin selbes leben
wider disen valandes man.>
< wie redet ir sus!> sprach tristan
< ja ist der dinge vil geschehen;
man hat des wunder gesehen,
daz unrehtiu hohvart
mit cleiner craft genidert wart:
daz möhte ouch vil wol noch ergan,
der ez getörste bestan.>
nu morolt der hort allez an
und verduhte in sere, daz tristan
so vaste nach dem kampfe sprach,
do ern so kindeschen sach,
und truog im in dem herzen haz.
tristan sprach aber do vürbaz:
< ir herren alle, redet hie zuo,
waz ist iu noch liep, daz ich tuo?>
< herre> sprachens alle do
< kundez iemer werden so,
der wan, den ir uns habet getan,
daz der möhte vür sich gan:
daz waere unser aller ger.>
< ist iu daz liep?> sprach aber er.
< sit daz ez danne an dise vrist
und her ze mir behalten ist,
wils danne got geruochen,
so wil ich versuochen,
ob iu got hab uf geleit
an mir dekeine saelekeit
und ob ich selbe iht saelden habe.>
hie begunde in marke leiten abe
mit allen sinen sinnen.
er wande im abe gewinnen,
ob erz in lazen hieze,
daz erz durch in lieze.
nein er, weiz got er entete:
weder mit gebote noch mit bete
kunderm so vil niht mite gegan,
daz erz durch in wolde lan.
wan gieng et hin, da morolt saz
und redete aber do vürbaz:
< herre> sprach er< saget mir,
so helfe iu got, waz werbet ir?>
< vriunt> sprach morolt sa zestunt
< wes vraget ir? iust doch wol kunt,
waz ich hie wirbe und wes ich ger.>
< ir herren alle, hoeret her:
der künec min herre und sine man!>
sprach aber der wise tristan;
< min her morolt, ir habet war,
ich weiz ez unde erkennez gar:
al si ez lasterbaere,
ez ist iedoch ein maere,
daz nieman undertreten mac:
man hat den zins nu manegen tac
von hinnen und von engelant
z irlanden ane reht gesant;
dar zuo brach ez sich lange
mit michelem getwange,
mit manigem gewalte;
wan man den landen valte
beidiu bürge unde stete
und in ouch an den liuten tete
so grozen und so manegen schaden,
biz daz si wurden überladen
mit gewalte und mit unrehte,
unz daz die guoten knehte,
die dannoch waren genesen,
die muosen undertaenic wesen
alles des man in gebot,
durch daz si vorhten den tot
und enmohten, alse in was getan,
die zit niht anders an gegan.
als ist daz michel unreht,
als ir noch hiutes tages seht,
an in begangen iemer sit,
und waere zware lange zit,
daz si der grozen swacheit
mit wige haeten widerseit;
wan si sint sere vür komen:
diu lant diu habent zuo genomen
an kunden unde an gesten,
an steten unde an vesten,
an guote und an den eren.
man sol ez wider keren,
daz unz her verkeret ist,
wan unser aller genist
muoz sus hin an gewalte wesen:
sul wir iemer genesen,
daz müeze wir beherten
mit wige und mit herverten.
unser dinc stat an den liuten wol:
diu lant sint beidiu liute vol.
man sol ez uns her wider geben,
daz man uns allez unser leben
mit gewalte hat genomen.
wir suln dar selbe zuo zin komen,
swenne uns got schiereste lat.
swaz man des unseren da hat,
es si lützel oder vil,
der mines willen volgen wil
und mines rates dar an pflegen:
man muoz ez uns her wider wegen
unz an den jungesten rinc.
ie noch möht unser messinc
ze rotem golde werden.
ez ist vil uf der erden
vremeder dinge geschehen,
der man sich minre hat versehen;
und dirre herren edeliu kint,
diu da ze schalken worden sint,
diu möhten noch wol werden vri,
swie ungedaht es in doch si:
got si, der mich noch des gewer!
wan ichs in sinem namen ger,
daz ich noch mit min selbes hant
den hervanen in irlant
mit disen lantgenozen
also müez uf gestozen,
daz daz lant und diu erde
von mir genidert werde!>
morolt sprach aber:< her tristan,
naemet ir iuch minre an,
dirre dinge und dirre maere,
ich waene, ez iu guot waere;
wan swaz hier under rede geschiht,
wirn lazen doch darumbe niht,
des wir ze rehte sulen han.>
hie mite gienger vür marken stan:
< künec marke> sprach er< sprechet hie,
lat hoeren ir und alle die,
die hie ze gegenwürte sint,
mit mir ze redene umbe ir kint,
bescheidet mich der maere baz:
ist iuwer aller wille daz
und lit ouch iuwer muot dar an,
als iuwer voget her tristan
mit worten hie bescheiden hat?>
< ja herre, eist unser aller rat,
unser wille und unser muot,
swaz er gesprichet oder getuot.>
morolt sprach aber:< so brechet ir
minem herren unde mir
iuwer triuwe und iuwern eit
und alle die sicherheit,
diu under uns allen ie geschach.>
der höfsche tristan aber do sprach:
< nein herre, ir misseredet hier an:
ez lutet übele, swer dem man
an sine triuwe sprichet.
ir aller keiner brichet
weder triuwe noch eit.
ein gelübede unde ein sicherheit
wart wilent under iu getan,
die sol man ouch noch staete lan:
dazs alle jar z irlanden
mit guotem willen sanden
von curnwal und von engelant
den zins, der in da wart benant,
oder aber si sazten sich ze wer
mit einwige oder mit lanther.
sints iu der dinge noch bereit
und loesent ir triuwe unde ir eit
mit zinse oder aber mit vehte,
so tuonts iu allez rehte.
herre, hie zuo denket ir:
beratet iuch und saget mir,
weder iu lieber si getan;
an swederz ir iuch wellet lan,
an kampf oder aber an lantstrit,
des sit ir nu und alle zit
an uns gewis und ouch gewert.
ez müezen doch sper unde swert
under uns und iu bescheiden:
nu kieset under den beiden
ir einez unde saget uns daz:
der zins enlichet nu niht baz.>
morolt sprach aber:< her tristan,
hie bin ich schiere komen an;
ich weiz wol, wederz ich da wil.
min ist hie nu niht alse vil,
daz ich ze lantstrite
iht gewerliche rite.
ich vuor von lande über mer
mit einem heinlichen her
und kam vil vrideliche
her in disiu riche,
als ich e males han getan.
ich wande, ez sus niht solte ergan.
in versach mich dirre geschiht
an dise lantherren niht;
ich wande varn von hinnen
mit rehte und ouch mit minnen:
nu habet ir mir wic vür geleit,
dar zuo bin ich noch unbereit.>
tristan sprach:< herre, ist iuwer muot
zeinem lantstrite guot,
so keret umbe zehant,
vart wider heim in iuwer lant,
besendet iuwer ritterschaft,
besamenet alle iuwer craft
und kumet her wider und lat uns sehen,
wie unde waz uns süle geschehen;
und tuot ir des niht zware
in disem halben jare,
so nemet ir unser da ziu war:
so komen wir sicherlichen dar.
man hat uns doch hie vor gezalt,
gewalt hoere wider gewalt
und craft wider crefte.
sit man mit ritterschefte
lant unde reht sol swachen,
herren ze schalken machen
und daz ein billich wesen sol,
so getruwen wir des gote wol,
daz unser aller swacheit
noch werde wider hin ziu geleit.>
< got weiz> sprach morolt< her tristan,
ich hoere vil wol, daz ein man,
der nie ze solhem schalle kam
noch dirre dro nie niht vernam,
dem waeren disiu maere
sorclich und angestbaere:
ich truwe ir aber vil wol genesen.
ich bin ouch dicker da gewesen,
da schallen unde hohvart
mit solher rede getriben wart.
ez ist wol der geloube min,
gurmun welle ane sorge sin
umbe sin liut und umb sin lant
vor iuwerm vanen unde iuwer hant.
ouch wirt dise übermüetekeit,
man enbreche uns danne triuwe und eit,
niemer gespart z irlanden:
wir suln ez hie mit handen,
wir zwene under uns beiden,
in einem ringe scheiden,
weder ir reht habet oder ich.>
tristan sprach aber:< diz muoz ich
mit gotes helfe erzeigen,
und müeze den geveigen,
der unreht under uns beiden habe!>
sinen hantschuoch zoher abe;
er bot in morolde dar:
< ir herren> sprach er< nemet war:
der künec min herre und alle die,
die hie sin, die hoeren, wie
ich disen kampf bespreche,
daz ich daz reht niht breche:
daz min her morolt, der hie stat,
noch der in her gesendet hat,
noch mit gewalt kein ander man
zins ze rehte nie gewan
ze curnewal noch z engelant:
daz wil ich mit miner hant
war machen und warbaeren,
got unde der werlt bewaeren
uf disen herren, der hie stat,
der unz her gevrumet hat
daz laster und daz ungemach,
daz disen zwein landen ie geschach.>
da rief an der stunde
von herzen und von munde
manec edeliu zunge hin ze gote,
daz got mit sinem gebote
bedaehte ir laster unde ir leit
und loste si von schalcheit.
swaz aber ir aller swaere
von disem kampfe waere,
daz gie morolde cleine
ze herzen oder ze beine:
er was vil unrekomen da van.
der wol gestandene man
dern leitez niender nidere:
er bot ouch ime da widere
des kampfes bewaerde
mit herter gebaerde,
mit fierer contenanze.
in duhte disiu schanze
vil wol nach sinem willen wesen:
er trute ir harte wol genesen.
nu diz gewisset was also,
der kampf der wart den herren do
unz an den dritten tac gespart.
nu daz der dritte tac do wart,
do kam al diu lantschaft
und volkes ein so michel craft,
daz der stat bi dem mer
aller bevangen was mit her.
morolt vuor wafenen sich.
mit des gewaefene wil ich
noch mit siner sterke
mines herzen merke
noch mines sinnes spitze sehe
mit nahe merkender spehe
niht stumpfen noch lesten,
so dicke als er zem besten
an rehter manheit ist gezalt:
diu zal von ime ist manicvalt,
daz er an muote, an groeze, an craft
ze vollekomener ritterschaft
daz lob in allen richen truoc.
hie si des lobes von ime genuoc.
ich weiz wol, daz er kunde
do unde zaller stunde
ze kampfe und ouch ze vehte
nach ritteres rehte
sinem libe vil wol mite gan.
er haetes e so vil getan.
der guote künic marke
dem gie der kampf so starke
mit herzeleide an sinen lip,
daz nie kein herzelosez wip
die not umb einen man gewan.
ern haete keinen trost dar an,
ezn waere tristandes tot,
und haete gerne jene not
iemer umbe den zins geliten,
daz der kampf waere vermiten.
nu ergiengez aber allez baz
umbe diz und umbe daz,
umbe zins und umbe man.
der unversuohte tristan
ze notlichen dingen
der begunde ouch sich mit ringen
warnen an der stunde,
so er allerbeste kunde:
sinen lip und siniu bein
diu bewarter schone und wol in ein,
dar über leit er edel werc,
zwo hosen und einen halsperc,
die waren lieht unde wiz,
als der meister sinen vliz
und alle sine wisheit
an si haete geleit;
zwen edele sporn starke
die spien im sin vriunt marke
und sin getriuwer dienestman
mit weinendem herzen an.
sine wafenriemen er im bant
alle mit sin selbes hant.
ein wafenroc wart dar getragen,
der was, alse ich horte sagen,
mit drihen in den spelten
zen vuogen und zen velten,
zallen sinen enden
mit vrouwinen henden
in vremedem prise bedaht
und noch prislicher vollebraht.
hi! do er den an sich genam,
wie lustic und wie lobesam
er do darinne waere,
daz waere sagebaere!
wan daz aber ichz niht lengen wil;
der rede der würde alze vil,
ob ich ez allez wolte
ergründen, alse ich solte.
und sult ir doch wol wizzen daz:
der man gezam dem rocke baz
und truog in lobes und eren an
vil mere danne der roc den man;
swie guot, swie lobebaere
der wafenroc doch waere,
er was doch siner werdekeit,
der in do haet an geleit,
kume unde kumecliche wert.
dar über gurte im marke ein swert,
daz sin leben und sin herze was,
von dem er allermeist genas
vor morolde und ouch dicke sider.
und wac daz also rehte nider
und lac uf siner straze
in so gevüeger maze,
daz ez noch uf noch nider wac
wan rehte, da sin weide lac.
ein helm wart ouch besendet dar,
der was als ein cristalle var,
luter unde veste,
der schoeneste unde der beste,
den ie ritter uf genam.
ich waene ouch ie so guoter kam
inz lant ze curnewale.
dar uffe stuont diu strale,
der minnen wisaginne,
diu sit her mit der minne
an ime vil wol bewaeret wart,
swie langez würde dar gespart.
den sazte im marke uf unde sprach:
< a neve, daz ich dich ie gesach,
daz wil ich gote vil tiure clagen.
ich wil dem allem widersagen,
des kein man ze vröuden giht,
ist daz mir leide an dir geschiht.>
ein schilt der wart ouch dar besant;
an dem haet ein gevüegiu hant
gewendet allen ir vliz
und was der niuwan silberwiz,
durch daz er einbaere
helm unde ringen waere.
er was aber gebrunieret,
mit lutere gezieret
reht alse ein niuwe spiegelglas.
ein eber dar uf gesniten was
vil meisterlichen unde wol
von swarzem zobel alsam ein kol:
den leitim aber sin oeheim an.
der stuont dem keiserlichem man
und vuogetime zer siten
do unde zallen ziten,
als er dar gelimet waere.
nu daz der lobebaere,
der genaeme kindesche man,
tristan den schilt an sich gewan,
nu luhten disiu vier werc,
helm unde halsperc,
schilt unde hosen ein ander an
so schone, ob si der wercman
alle viere also haet uf geleit,
daz iegeliches schonheit
dem andern schoene baere
und sin geschoenet waere,
son kunde ir aller vierer schin
ebenliehter niemer sin.
und aber daz niuwe wunder,
daz darinne und dar under
ze schaden und ze sorgen
den vinden was verborgen,
haet aber daz dekeine craft
wider dirre vremeden meisterschaft,
diu uzen an gebildet lac?
ich weiz ez warez alse den tac:
swie so der uzer waere,
der inner bildaere
der was baz betihtet,
bemeistert unde berihtet
ze ritters figiure
dan diu uzere faitiure.
daz werc daz was darinne
an geschepfede unde an sinne
vil lobelichen uf geleit.
des wercmannes wisheit
hi, wie wol diu dar an schein!
sin brust, sin arme und siniu bein
diu waren herlich unde rich,
wol gestalt und edelich.
im stuont daz isen dar obe
wol und ze wunderlichem lobe.
sin ors daz habet ein knappe da.
in spanjenlant noch anderswa
wart nie kein schoenerez erzogen.
ezn was niender in gesmogen:
ez was rich und offen
zer brust und zuo den goffen,
starc ze beiden wenden,
erwünschet zallen enden.
sine vüeze und siniu bein
diu behielten ouch vil wol in ein
al ir geschepfede unde ir reht;
die vüeze sinewel, diu bein sleht,
ufrihtic alle viere
als einem wilden tiere;
ouch was ez kürzlicher kust:
hin vor dem satel und vor der brust
da stuont ez also rehte wol,
als ein ros iemer beste sol.
dar uffe ein wiziu decke lac,
lieht unde luter alse der tac,
den andern ringen gelich,
und was diu lanc und also rich,
daz si wol ebene nider gie
dem orse vaste vür diu knie.
nu daz tristan ze vehte
nach ritteres rehte
nach kampfes gewonheit
wol und ze prise was bereit,
die do wol kunden prisen
beidiu man und isen,
die kamen alle samet dar an,
daz beidiu, isen unde man
geworhten schoener bilde nie.
swie wol daz aber schine hie,
ez schein doch vil und verre baz,
sit do er uf daz ors gesaz
und sper ze handen genam,
do was daz bilde lussam,
do was der ritter lobelich,
ob dem satel und unden rich.
arme und ahsele beide
die haeten breite weide.
in den satel kunder sich wol,
da man den satel sitzen sol,
gesetzen unde gevüegen.
hin neben des orses büegen
da swebeten siniu schoeniu bein
strac unde sleht alsam ein zein.
do stuont daz ors, do stuont der man
so rehte wol ein ander an,
als ob si waeren under in zwein
mit ein ander unde in ein
also gewahsen unde geborn.
die gebaerde waren uz erkorn,
staetelich und staete,
die tristan zorse haete.
dar zuo swie wol gebaere
gebaerdehalp er waere,
so was doch innerthalp der muot
so reine gartet und so guot,
daz edeler muot und reiner art
under helme nie bedecket wart.
sus was den kempfen beiden
ein kampfstat bescheiden
ein cleiniu insel in dem mer,
dem stade so nahe unde dem her,
daz man da wol bereite sach,
swaz in der insele geschach.
und was ouch daz beredet dar an,
daz ane dise zwene man
nieman darin kaeme,
biz der kampf ende naeme.
daz wart ouch wol behalten.
sus wurden dar geschalten
den kempfen zwein zwei schiffelin,
der ietwederz mohte sin,
daz ez ein ors und einen man
gewafent wol trüege dan.
nu disiu schif diu stuonden da.
morolt zoch in ir einez sa:
daz ruoder nam er an die hant,
er schiffete anderhalp an lant;
und alse er uz zem werde kam,
sin schiffelin er iesa nam,
zuo dem stade hafte er daz.
uf sin ors er balde saz,
an sine hant nam er sin sper,
al über den wert so liez er her
riliche gan punieren,
hin unde her laisieren,
und waren sin puneize
in dem ernestcreize
so ringe und so schimpfbaere,
als ez ze schimpfe waere.
als tristan ouch ze schiffe kam,
sin dinc darin ze sich genam,
beidiu sin ors und ouch sin sper;
vorn in dem schiffe da stuont er.
< künec> sprach er< herre marke,
nun sorget niht ze starke
umb minen lip und umb min leben:
wir suln ez allez gote ergeben.
unser angest hilfet hie zuo niht.
waz ob uns lihte baz geschiht,
dan man uns habe uf geleit?
unser sige und unser saelekeit
diun stat an keiner ritterschaft
wan an der einen gotes craft.
lat alle vorvorhte wesen,
wan ich mac harte wol genesen.
mir ist ze disem dinge
min gemüete harte ringe.
als tuot ouch ir: gehabet iuch wol!
ez ergat doch niuwan, alse ez sol;
und aber swie so min ding erge,
an swelhem ende soz geste,
so lat ir iuch doch hiute,
iuwer lant und iuwer liute,
an den ich mich verlazen han:
got selbe, der mit mir sol gan
ze ringe und ouch ze vehte,
der bringe reht ze rehte!
got muoz binamen mit mir gesigen
oder mit mir sigelos beligen:
der waltes unde müeze es pflegen!>
hie mite bot er in sinen segen.
sin schiffelin daz stiez er an
und vuor in gotes namen dan.
hie wart sin lip und ouch sin leben
von manegem munde gote ergeben;
im wart von maneger edelen hant
manec süeze segen nach gesant.
und alse er uz ze stade gestiez,
sin schiffelin er vliezen liez
und saz uf sin ors iesa.
nu was ouch morolt iesa da:
< sag an> sprach er< waz tiutet daz,
durch welhen list und umbe waz
hastu daz schif lazen gan?>
< daz han ich umbe daz getan:
hie ist ein schif unde zwene man,
und enist ouch da kein zwivel an,
belibent die niht beide hie,
daz aber binamen ir einer ie
uf disem werde tot beliget,
so hat ouch jener, der da gesiget,
an disem einen genuoc,
daz dich da her zem werde truoc.>
morolt sprach aber:< ich hoere wol,
daz diz unwendic wesen sol,
der kampf enmüeze vür sich gan.
liezestun noch understan
und schiede wir mit minnen
uf solhe rede von hinnen,
daz ich min zinsreht staete
von disen zwein landen haete:
daz diuhte mich din saelekeit.
wan zware mir ist sere leit,
ist daz ich dich slahen sol;
mirn geviel nie ritter also wol,
den ich mit ouge nie gesach.>
der gemuote tristan aber do sprach:
< der zins muoz vürder sin getan,
sol kein suone under uns ergan.>
< entriuwen> sprach der ander do
< diu suone wirdet niht also:
sus kome wir niht ze minnen.
der zins muoz mit mir hinnen.>
< so tribe wir> sprach tristan
< vil harte unnütziu teidinc an.
morolt, sit daz du danne min
ze slahene so gewis wilt sin,
so wer dich, wellestu genesen:
hien mac niht anders an gewesen.>
daz ors daz warf er umbe,
er machte uz einer crumbe
eine rihtige slihte.
er lie her gan enrihte
mit aller sines herzen ger
mit gesenketem sper;
mit vliegenden schenkelen,
mit sporn und mit enkelen
nam er daz ors zen siten.
wes mohte ouch jener do biten,
dem ez umb daz leben do stuont?
der tet reht als si alle tuont,
die uf rehte manheit
alle ir sinne hant geleit:
er nam ouch eine kere
nach sines herzen lere
wol balde hin und balder wider;
sper warf er uf und iesa nider.
sus kam er her gerüeret,
als den der tiuvel vüeret.
beidiu ros unde man
kamen tristanden vliegend an
noch balder danne ein smirlin;
als giric was ouch tristan sin.
si kamen mit gelicher ger
geliche vliegende her,
daz si diu sper zestachen,
dazs in den schilten brachen
wol ze tusent stucken.
do giengez an ein zucken
der swerte von den siten.
si giengen zorse striten:
got selbe möhtez gerne sehen.
nu hoere ich al die werlde jehen
und stat ouch an dem maere,
daz diz ein einwic waere,
und ist ir aller jehe dar an,
hien waeren niuwan zwene man.
ich prüevez aber an dirre zit,
daz ez ein offener strit
von zwein ganzen rotten was;
swie ich doch daz nie gelas
an tristandes maere,
ich machez doch warbaere:
morolt, als uns diu warheit
ie hat gesaget und hiute seit,
der haete vier manne craft,
diz was vier manne ritterschaft;
daz was der strit in eine sit.
so was anderhalp der strit:
daz eine got, daz ander reht,
daz dritte was ir zweier kneht
und ir gewaerer dienestman,
der wol gewaere tristan,
daz vierde was willeger muot,
der wunder in den noeten tuot.
die viere und jene viere
uz den gebilde ich schiere
zwo ganze rotte oder ahte man,
als übel als ich doch bilden kan.
e duhte iuch, daz diz maere
gar ungevüege waere,
daz uf zwein orsen zwei her
iemer möhten komen ze wer:
nu habt irz vür war vernomen,
daz hie zesamene waeren komen
under einem helme ieweder sit
vier ritter oder vier ritter strit;
die riten ouch zuo den ziten
vast uf ein ander striten.
alsus kam ein geselleschaft,
morolt mit vier manne craft,
tristanden alse ein dunre an.
der veige valandes man
der sluoc so creftecliche uf in,
daz er im craft unde sin
vil nach mit slegen haete benomen.
waer ime der schilt ze staten niht komen,
under dem er sich mit listen
kunde schirmen unde vristen,
weder helm noch halsperc
noch kein sin ander kampfwerc
dazn haete in da niht vür getragen,
ern haete in durch die ringe erslagen.
ern liez im nie die state geschehen,
daz er vor slegen möht uf gesehen.
sus gienger in mit slegen an,
biz erm mit slegen an gewan,
daz tristan von der slege not
den schilt ze verre von im bot
unde den schirm ze hohe truoc,
biz er im durch daz diech sluoc
einen also hezlichen slac,
der vil nach hin zem tode wac,
daz ime daz vleisch und daz bein
durch hosen und durch halsperc schein
und daz daz bluot uf schraete
und after dem werde waete.
< wie do?> sprach morolt< wiltu jehen?
hier an mahtu wol selbe sehen,
daz nieman unreht vüeren sol:
din unreht schinet hier an wol.
noch denke, wellestu genesen,
in welher wise ez müge gewesen;
wan zware, tristan, disiu not
diu ist din endeclicher tot.
ich eine enwendez danne,
von wibe noch von manne
son wirdestu niemer gesunt:
du bist mit eime swerte wunt,
daz toedic unde gelüppet ist.
arzat noch arzate list
ernert dich niemer dirre not,
ezn tuo min swester eine, isot,
diu künegin von irlande:
diu erkennet maneger hande
wurze und aller crute craft
und arzatliche meisterschaft;
diu kan eine disen list
und anders nieman, der der ist.
diun ner dich, du bist ungenesen.
wiltu mir noch gevolgic wesen
und mir des zinses jehende sin,
min swester diu künigin
diu muoz dich selbe heilen
und ich wil mit dir teilen
gesellecliche, swaz ich han,
und wil dir nihtes abe gan,
da dich din wille zuo getreit.>
tristan sprach:< mine warheit
und min ere dien gib ich
durch dine swester noch durch dich:
ich han in miner vrien hant
da her gevuort zwei vriiu lant,
diu varnt ouch mit mir hinnen
oder ich muoz ir gewinnen
groezern schaden oder aber den tot.
ouch enbin ich noch ze solher not
mit einer wunden niht getriben,
daz ez allez hier an si beliben.
der kampf ist under uns beiden
ie noch vil ungescheiden.
der zins ist din tot oder der min;
hien mac niht anders an gesin.>
hie mite ruorter in aber an.
nu sprichet daz vil lihte ein man,
ich selbe spriche ez ouch dar zuo:
< got unde reht, wa sint si nuo,
tristandes stritgesellen?
ob sim iht helfen wellen,
des nimt mich michel wunder.
si sument sich hier under:
ir rotte und ir geselleschaft
diust sere worden schadehaft;
sin komen danne drate,
so koments al ze spate:
von diu so komen schiere!
hie ritent zwene an viere
und stritent niuwan umbe ir leben.
daz selbe deist ouch sere ergeben
an zwivel unde an untrost:
sulns iemer werden erlost,
daz muoz vil kurzliche sin!>
got unde reht diu riten do in
mit rehtem urteile,
ir rotte ze heile,
ir vinden ze valle.
hie begunden si sich alle
geliche rottieren:
viere wider vieren.
alsus reit schar wider schar;
und tristan, alse er wart gewar
der sinen stritgesellen,
do wuohs im muot und ellen;
im brahte sin geselleschaft
beidiu herze unde craft:
daz ors er mit den sporn nam;
so sere er her gerüeret kam,
daz er nach siner gelust
hurtende mit des orses brust
den vint so sere erschalte,
daz ern zer erden valte
mit orse mit alle;
und alse er von dem valle
ein lützel sich erholte
und wider zem orse wolte,
nu was ouch tristan iesa da;
den helm den sluog er ime iesa,
daz er waete al dort hin dan.
hie mite so lief in morolt an:
durch die covertiure er sluoc
tristandes orse abe den buoc,
daz ez under ime dar nider gesaz,
und er tet weder wirs noch baz,
wan sprang et anderhalp dervan.
morolt der listege man
den schilt ze rucke er kerte,
als in sin witze lerte.
mit der hant so greif er nider,
den helm den nam er aber wider.
er haete in siner wisheit
also gedaht und uf geleit,
so er wider zorse kaeme,
daz er den helm uf naeme
und rite aber tristanden an.
nu er den helm ze sich gewan
und hin zem orse gahete
und dem also genahete,
daz er die hant zem britel liez
und den linken vuoz gestiez
wol vaste in den stegereif
und mit der hant den satel ergreif,
nu haetin ouch tristan erzogen:
er sluoc im uf dem satelbogen
daz swert und ouch die zeswen hant,
daz si beidiu vielen uf den sant
mit ringen mit alle;
und under disem valle
gab er im aber einen slac
reht obene, da diu kuppe lac,
und truoc ouch der so sere nider,
do er daz wafen zucte wider,
daz von dem selben zucke
des swertes ein stucke
in siner hirneschal beleip,
daz ouch tristanden sider treip
ze sorgen und ze grozer not:
ez haetin nach braht uf den tot.
morolt, daz trostelose her,
dor ane craft und ane wer
so sere türmelende gie
und sich an den val verlie,
< wie do, wie do?> sprach tristan
< so dir got morolt, sag an,
ist dir dirre maere iht kunt?
mich dunket, du sist sere wunt;
ich waene, din dinc übele ste.
swiez miner wunden erge,
dir waere guoter wurze not:
swaz so din swester isot
von erzenie hat gelesen,
des wirt dir not, wiltu genesen.
der rehte und der gewaere got
und gotes waerlich gebot
die habent din unreht wol bedaht
und reht an mir ze rehte braht.
der müeze min ouch vürbaz pflegen!
disiu hohvart diust gelegen.>
hie mite trat er im naher baz.
daz swert daz nam er und gab daz
ze beiden sinen handen:
er sluoc sinem anden
daz houbet mit der cuppen abe.
sus kerte er wider zuo der habe,
da er moroldes schif da vant;
da saz er in und vuor zehant
gein dem stade und gein dem her.
alda gehorter bi dem mer
groze vröude und groze clage,
vröude unde clage, als ich iu sage:
der saelde an siner sige lac,
den was ein saeleclicher tac
und michel vröude erstanden:
si slageten mit handen,
si lobeten got mit munde,
si sungen an der stunde
ze himele michel sigeliet.
so was ez aber der vremeden diet,
den leiden gesten von irlant,
die dar waren gesant,
ze michelem leide ertaget:
von den wart als vil geclaget,
als von disen gesungen.
si wunden unde twungen
ir jamer under ir henden.
die jamergen ellenden,
die clagenden irlandaere,
die wile sin ir swaere
ze schiffen wolten gahen,
tristan begunde in nahen
und an dem stade bekam er in:
< ir herren> sprach er< keret hin,
enpfahet jenez zinsreht,
daz ir dort uf dem werde seht,
und bringet iuwerm herren heim
und saget im, daz min oeheim
der künic marke und siniu lant
diu senden ime den prisant
unde enbieten ime da bi:
swennez an sinem willen si,
daz ers geruoche unde ger,
daz er sine boten her
nach solhem zinse sende,
wirn lazens itelhende
niemer wider gekeren;
mit sus getanen eren
sende wirs im hinnen,
swie kume wirz gewinnen.>
und swaz hier under rede ergie,
mit dem schilte dacter ie
daz bluot und die wunden
vor den unkunden
und ernerte in ouch daz selbe sider;
wan jene die kamen also wider,
daz ez ir keiner nie bevant;
wan si schieden dan zehant
und vuoren hin zem werde sa
und vunden vür ir herren da
einen zestucketen man.
den selben vuortens ouch von dan.
nu si ze lande kamen,
ze handen si namen
den jaemerlichen prisant,
der bi in dar was gesant.
diu stucke meine ich elliu driu:
zesamene leiten si diu,
daz ieman iht davon verlür;
ir herren truogen si si vür
und seiten ime, als ich e las,
vil rehte als ime enboten was.
ich waene und versihe mich wol,
des ich mich wol versehen sol:
der künec gurmun gemuotheit
der haete unmuot und michel leit
und giengin ouch des not an:
er verlos an disem einen man
herze unde muot, trost unde craft
und maneges mannes ritterschaft.
diu schibe, diu sin ere truoc,
die morolt vriliche sluoc
in den bilanden allen,
diu was do nider gevallen.
diu künigin sin swester,
der leit was aber noch vester,
ir jamer unde ir clagenot:
si unde ir tohter isot
die quelten manege wis ir lip,
als ir wol wizzet, daz diu wip
vil nahe gende clage hant,
da in diu leit ze herzen gant.
si sahen disen toten man
durch niht niwan durch jamer an,
durch daz ir herzeswaere
al deste groezer waere.
daz houbet kustens und die hant,
diu in liute unde lant
haete gemachet undertan,
als ich hie vor gesaget han.
des houbetes wunden
besahens oben und unden
ange unde jaemerliche.
nu ersach diu sinneriche,
diu wise küniginne
die scharten darinne.
si besante ein cleinez zengelin;
damite so reichte si darin
unde gewan die scharten dan.
si unde ir tohter sahens an
mit jamer und mit leide
und namen si do beide
und leiten si in einen schrin,
da sit daz selbe stuckelin
tristanden brahte ze not.
nu herre morolt der ist tot:
tribe ich nu michel maere
von ir aller swaere
und von ir clage, waz hülfe daz?
uns waere nihtes deste baz.
wer möhte ir aller leit beclagen?
morolt der wart ze grabe getragen.
begraben alse ein ander man.
gurmun do truren began
und hiez gebieten al zehant
über al daz riche z irlant,
daz man genote naeme war,
swaz in der werlde lebendes dar
von curnewale kaeme,
daz man ime den lip naeme,
ez waere wip oder man.
diz gebot und dirre ban
der gie vür sich so sere,
daz nieman keine kere
ze keiner slahte stunde
da hin gehaben kunde
von curnewalscher diete,
daz er dekeine miete
möhte gebieten oder gegeben,
ezn giengim niuwan an daz leben,
biz maneger muoter kint da van
unschuldecliche schaden gewan;
und was daz allez ane not,
wan morolt lac billiche tot:
der was niwan an siner craft
und niht an gote gemuothaft
und vuorte zallen ziten
ze allen sinen striten
gewalt unde hohvart,
in den er ouch gevellet wart.
nu grife wider, da ichz liez.
tristan do der ze stade gestiez
ane ros und ane sper,
nu kamen tusent rotte her
gedrungen mit ir gruoze
ze orse und ze vuoze:
si enpfiengen in vroliche.
künec unde künicriche
dien gelebeten nie so lieben tac,
des man in wol getruwen mac;
wan in was uf erstanden
groz ere uz sinen handen:
ir aller laster unde ir leit
daz haete er eine hin geleit.
und aber die wunden, die er truoc,
die beclageten si genuoc
und gieng in sere nahen.
wan si sich aber versahen,
daz er von dirre swaere
schiere genesen waere,
don ahten siz ze nihte;
si vuorten in in rihte
hin wider zem palas under in.
wol balde entwafentens in
und schuofen ime senfte unde gemach,
als er oder ieman vor gesprach:
arzate man besande,
von bürgen und von lande
die allerbesten die man vant.
wie do? die waren besant,
die leiten allen ir sin
mit arzatlichem liste an in.
waz truoc daz vür oder waz half daz?
im was doch nihtes deste baz.
dazs alle samet wisten
von arzatlichen listen,
dazn mohtim niht ze staten gestan:
daz gelüppe was also getan,
daz siz mit nihte kunden
gescheiden von der wunden,
unz ez im al den lip ergienc
und eine varwe gevienc
so jaemerlicher hande,
daz man in kume erkande.
dar zuo gevie der selbe slac
einen so griulichen smac,
daz ime daz leben swarte,
sin eigen lip unmarte.
ouch was sin meistez ungemach,
daz er daz alle zit wol sach,
daz er den begunde swaren,
die sine vriunde e waren,
und erkande ie baz unde baz
moroldes rede; ouch haeter daz
e males dicke wol vernomen,
wie schoene und wie vollekomen
isot sin swester waere;
wan von ir vlouc ein maere
in allen den bilanden,
diu ir namen erkanden:
diu wise isot, diu schoene isot
diu liuhtet alse der morgenrot.
tristan der sorchafte man
hie gedahter zallen ziten an
und wiste wol: solt er genesen,
dazn künde niemer gewesen
wan eine von ir liste,
diu disen list da wiste,
diu sinneriche künigin.
wiez aber möhte gesin,
desn kunder niht betrahten.
nu begunder aber daz ahten,
sit ez sin tot doch waere,
so waere im also maere
der lip gewaget oder tot
als disiu totliche not.
hie mite besazter sinen sin,
er wolte binamen da hin,
ez ergienge im, swie got wolte,
genaese, ob er solte.
sinen oeheim den besande er.
er seite im al von ende her
sin tougen unde sinen muot,
als ein vriunt sinem vriunde tuot,
wes im wille waere
nach moroldes maere.
diz geviel im übele unde wol;
wan daz man schaden ze noeten sol
dulten, als man beste kan;
under zwein übelen kiese ein man,
daz danne minner übel ist:
daz selbe ist ouch ein nütze list.
sus wurden si zwene under in zwein
ir dinges alles inein,
als ez ouch allez gendet wart,
wie er volante sine vart:
wie manz verswigen solte,
daz er z irlanden wolte;
wie man solte sagen maere,
daz er in salerne waere
durch sines libes genist.
nu disiu rede besetzet ist,
curvenal wart ouch besant.
dem selben sagetens ouch zehant
ir beider willen unde ir muot.
diz duhte curvenalen guot
und jach, er wolte mit im wesen,
mit ime ersterben oder genesen.
und alse ez abendende wart,
nu bereite man in zuo zir vart
eine barken unde ein schiffelin
und schuof in vollen rat darin
an lipnar unde an spise,
an anderre schifwise.
da wart der arme tristan
mit maneger clage getragen an
vil tougenliche unde also,
daz dirre schiffunge do
vil lützel ieman wart gewar,
wan die man ouch besande dar.
sinem oeheime marke
dem bevalher harte starke
sin gesinde und ander sin dinc:
daz sines dinges iemer rinc
von ein ander kaeme,
biz man von ime vernaeme
gewislichiu maere,
wiez ime ergangen waere.
sine harphen er besande;
die vuorter ouch von lande
und sines dinges nie niht me.
hie mite so stiezens an den se.
sus vuoren si von dannen
niwan mit ahte mannen;
die selben haeten ouch ir leben
ze bürgen und ze pfande geben
und ouch versichert bi gote,
daz suz ir zweier gebote
niemer vuoz getraeten.
nu si geschiffet haeten
und marke nach tristande sach,
sin kurzewile und sin gemach,
ich weiz wol, daz was cleine:
ze herzen und ze beine
gieng ime daz selbe scheiden.
wan daz ez aber in beiden
ze vröuden und ze liebe kam.
nu daz daz lantvolc vernam,
mit wiegetaner swaere
tristan gevaren waere
hin wider salerne durch genesen,
waerer ir aller kint gewesen,
sin leit enwaere in allen nie
naher gegangen, danne ez gie;
und wan im ouch sin ungemach
in ir dieneste geschach,
al deste naher giengez in.
nu tristan der vuor allez hin
über state und über maht
beidiu tac unde naht
die rihte wider irlant,
als in des marnaeres hant
wol geleiten kunde.
und als daz schif begunde
irlande also genahen,
daz si daz lant wol sahen,
tristan den stiurmeister bat,
daz er sich gein der houbetstat
ze develine wante,
wan er daz wol erkante,
daz diu wise küniginne
haete ir wesen darinne.
des endes er do gahete;
und alse er ir genahete,
daz er si kos und ebene sach,
< seht herre> er zuo tristande sprach
< ich sihe die stat: waz ratet ir?>
tristan do sprach:< da sulen wir
hie enkeren unde beliben,
disen abent hie vertriben
und ouch der naht ein teil hie sin.>
sus wurfen si den anker in
und ruoweten den abent da.
und in der naht do hiez er sa
gein der stat hin lazen gan.
und alse daz do was getan,
daz si so nahe kamen,
daz sir gemerke namen
eine halbe mile von der stat,
tristan ime do geben bat
daz aller ermeste gewant,
daz man in der barken vant.
und als man ime daz an getete,
er hiez sich legen an der stete
uz der barken in daz schiffelin.
sine harpfen hiez er ouch darin
und in der maze spise geben,
daz er ir möhte geleben
dri tage oder viere.
nu diz was allez schiere
nach sinem willen getan.
curvenalen hiez er vür sich gan
und ouch die schifman mit im:
< vriunt curvenal> sprach er< nu nim
dise barken und diz liut an dich
und pflig ir schone und wol durch mich
alle stunde und alle zit!
und alse ir wider komen sit,
so lone in also riche,
dazs unser heinliche
getriuweliche mit uns tragen
und nieman niht hier umbe sagen.
und kere balde wider heim;
grüeze minen oeheim
und sage im daz, daz ich noch lebe
und müge ouch noch mit gotes gebe
wol vürbaz leben unde genesen:
ern sol niht leidic umb mich wesen.
und sage im daz zeware,
ich kome in disem jare,
ist daz ich genesen sol;
gelinget minen dingen wol,
daz wirt im schiere bekant.
sag in den hof und in daz lant,
daz ich belibe in dirre not
under wegen uf der verte tot.
min gesinde, daz ich noch da habe,
des la binamen niht komen abe:
sich, daz si min da biten
biz zuo den selben ziten,
als ich dir hie gesaget han.
und ist aber ez also getan,
daz mir in dirre jares vrist
gelücke niht geschehen ist,
so muget ir iuch min wol bewegen,
so lat ir got der sele pflegen
und nemet ir iuwer selbe war:
so nim du min liut unde var
hin heim ze parmenie wider
und la dich bi ruale nider,
minem lieben vater: dem sage von mir,
daz er mir miner triuwe an dir
durch sine triuwe lone
und biete dir ez schone
und tugentliche, als er wol kan,
und underwise in ouch dar an:
die mir habent gedienet her,
daz er mich an den gewer
einer bete und keiner me:
als iegeliches dienest ste.
daz er im danke und lone also.
nu lieben liute> sprach er do
< hie mite so sit ir gote ergeben,
vart iuwer straze und lat mich sweben:
ich muoz ze disen ziten
der gotes genaden biten;
so habet ouch ir zit, daz ir vart,
iuwern lip und iuwer leben bewart:
ez nahet vaste gein dem tage.>
sus kerten si mit maneger clage
und mit manegem jamer hin;
mit manegem trahene liezens in
swebende uf dem wilden se:
in getet nie scheiden also we.
ein iegelich getriuwer man,
der ie getriuwen vriunt gewan
und weiz, wie man den meinen sol,
entriuwen der verstat sich wol
umb curvenales swaere;
swie swaere im aber waere
al sin herze und al sin sin,
so schiffet er doch allez hin.
tristan beleip al eine da:
der swebete da wa unde wa
mit jamer und mit sorgen
unz an den liehten morgen.
unde als die von develin
daz wiselose schiffelin
in dem wage ersahen,
sie hiezen balde gahen
und nemen des schiffelines war.
die boten die kerten iesa dar.
nu si begunden nahen
und dannoch nieman sahen,
nu gehortens al dort her
suoze unde nach ir herzen ger
eine süeze harpfen clingen
und mit der harpfen singen
einen man so rehte suoze,
daz siz in zeime gruoze
und ze aventiure namen
und von der stat nie kamen,
die wile er harpfete unde sanc.
diu vröude diu was aber unlanc,
die si von im haeten an der stete,
wan swaz er in da spiles getete
mit handen oder mit munde,
dazn gie niht von grunde:
daz herze dazn was niht dermite.
son ist ez ouch niht spiles site,
daz manz dekeine wile tuo,
daz herze daz enste darzuo;
al eine geschehe es harte vil,
ezn heizet doch niht rehte spil,
daz man sus uzen hin getuot
ane herze und ane muot.
wan daz diu jugent tristanden
mit munde und ouch mit handen
ir zeiner kurzewile twanc,
daz er ir harpfete unde sanc,
ez was dem marteraere
ein marter unde ein swaere.
und alse er sin spil do verliez,
daz ander schif dar naher stiez:
sus griffens an sin schiffelin
und warten widerstrit darin.
nu si sin begunden nemen war
und in so jaemerliche var
und so getanen sahen,
nu begundez in versmahen,
daz er daz wunder kunde
mit handen und mit munde;
doch gruoztens in als einen man,
der guoten gruoz verdienen kan,
mit munde und ouch mit handen
und baten do tristanden,
daz er in seite maere,
wiez ime ergangen waere.
< diz sage ich iu>, sprach tristan:
< ich was ein höfscher spilman
und kunde genuoge
höfscheit unde vuoge:
sprechen unde swigen,
liren unde gigen,
harpfen unde rotten,
schimpfen unde spotten,
daz kunde ich allez also wol,
als sogetan liut von rehte sol.
damite gewan ich so genuoc,
biz mich daz guot über truoc
und mere haben wolte,
dan ich von rehte solte.
sus liez ich mich an koufrat,
daz mir den lip verraten hat:
zuo gesellen ich gewan
einen richen koufman
und luode wir zwene einen kiel
mit allem dem, als uns geviel,
da heime ze hispanje
und wolten ze britanje.
alsus bestuont uns uf dem mer
in einem schiffe ein roupher,
die namen uns cleine unde groz
und sluogen minen koufgenoz
und allez, daz da lebende was.
daz aber ich eine genas
mit dirre wunden, die ich han,
daz hat diu harpfe getan,
an der ir iegelicher sach,
als ich in selbe verjach,
ich waere ein artspilman.
sus gewan ich in mit noeten an
diz selbe cleine schiffelin
und so vil spise darin,
daz ich ir han biz her gelebet.
sus bin ich eine sider geswebet
mit marter und mit maneger clage
wol vierzic naht und vierzic tage,
swar mich die winde sluogen,
die wilden ünde truogen
wilent her und wilent hin;
und enkan niht wizzen, wa ich bin,
und weiz noch minre, war ich sol.
nu tuot ir herren also wol,
daz iu lone unser trehtin,
und helfet mir, da liute sin!>
< geselle> sprachen aber die boten
< diner süezen stimme und diner noten
der soltu hie geniezen:
dun solt niht langer vliezen
ane trost und ane rat;
swaz so dich her gevüeret hat,
got oder wazzer oder wint,
wir bringen dich, da liute sint.>
diz tatens ouch: si vuorten in
mit schiffe mit alle hin
reht in die stat, als er si bat.
sin schif daz haftens an den stat
und sprachen aber:< sich spilman,
nim war, sich dise burc an
und dise schoene stat hie bi:
weistu noch, waz stete ez si?>
< nein herre, in weiz niht, waz ez ist.>
< so sage wir dir daz, daz du bist
ze develine in irlant.>
< des lob ich den heilant,
daz ich doch under liuten bin!
wan eteswer ist under in,
der sine güete an mir begat
und tuot mir eteslichen rat.>
hie mite kerten die boten hin
unde begunden under in
mit rede von sinen sachen
vil michel wunder machen.
si seiten wider ze maere,
daz in widervaren waere
aventiure an einem man,
da man sich es lützel an
und niemer solte versehen.
si seiten, alse ez was geschehen:
e si dar naher kaemen,
dazs aldort her vernaemen
einen also süezen harpfen clanc
und mit der harpfen einen sanc:
got möhte in gerne hoeren
in sinen himelkoeren;
und jahen, daz daz waere
ein armer marteraere,
ein totwunder spilman:
< wol hin, ir seht ez ime wol an,
er stirbet morgen oder noch;
und in der marter hat er doch
einen muot so lebelichen:
in allen künicrichen
envünde man ein herze niht,
daz also grozer ungeschiht
möhte genemen so cleine war.>
die burgaere kerten dar
und triben maneger hande
maere mit tristande
und vrageten in sus unde so.
aber seiter iegelichem do
in der gelegenheite,
als er den boten e seite.
sus batens in, er harpfet in;
und er kert allen sinen sin
an ir gebot und an ir bete,
wan erz von allem herzen tete:
swa mite er sich in kunde
mit handen oder mit munde
gelieben, daz was al sin ger,
des vleiz er sich und daz tet er.
und alse der arme spilman
wider sines libes state began
sin harpfen und sin singen
so rehte suoze bringen,
ez begundes alle erbarmen:
sus hiezen si den armen
uz sinem schiffeline tragen
und einem arzate sagen,
daz ern ze huse naeme;
und swaz im rehte kaeme,
daz er des vliz haete
und umbe ir guot im taete
beidiu helfe unde gemach.
diz wart getan und diz geschach.
und alse ern heim brahte,
al sin gemach bedahte,
alse erz allerbeste
von sinem liste weste,
do half ez allez cleine.
diz maere wart gemeine
über al die stat ze develin:
ein schar gienc uz, diu ander in
und clageten sin ungemach.
in der wile ez do geschach,
daz ein pfaffe darin kam
und sine vuoge vernam
an handen unde an munde;
wan er ouch selbe kunde
list unde kunst genuoge,
mit handen manege vuoge
an iegelichem seitspil
und kunde ouch vremeder sprache vil.
an vuoge unde an höfscheit
haeter gewendet unde geleit
sine tage und sine sinne.
der was der küniginne
meister unde gesinde
und haete si von kinde
gewitzeget sere
an maneger guoten lere,
mit manegem vremedem liste,
den si von im wiste.
ouch lerter ie genote
ir tohter isote,
die erwünscheten maget,
von der diu werlt elliu saget
und von der disiu maere sint:
diu was ir einegez kint,
und haete alle ir vlizekeit
sit des tages an si geleit,
dazs iht gelernen kunde
mit handen oder mit munde:
die haete er ouch in siner pflege;
die lerter do und alle wege
beidiu buoch und seitspil.
do der an tristande alse vil
schoener künste und vuoge ersach,
in erbarmete sin ungemach
vil innecliche sere
und enbeite ouch do niemere:
er gie zer küniginne dan
und seite ir, daz ein spilman
in der stat da waere,
der waere ein marteraere
und tot mit lebendem libe
und daz nie man von wibe
siner künste als uz erkorn
noch baz gemuot würde geborn.
< a> sprach er< edeliu künigin,
möhtez iemer gesin,
daz wir dar zuo gedaehten,
daz wir in eteswar braehten,
dar ir mit vuoge kaemet,
daz wunder vernaemet,
daz ein sterbender man
als innecliche suoze kan
geharpfen unde gesingen
und doch an sinen dingen
weder rat noch helfe kan gewesen;
wan ern kan niemer genesen:
sin meister und sin arzat,
der sin biz her gepflegen hat,
der hat in uz der pflege gelan,
ern mag im niht ze staten gestan
mit keiner slahte sinne.>
< sich> sprach diu küniginne
< ich sol den kameraeren sagen,
müger ez iemer vertragen
und verdoln, daz man in handele
und under handen wandele.
daz sin uns her uf bringen
ob ime ze sinen dingen
dekeiner slahte helfe tüge
oder ob in iht generen müge.>
diz wart getan und diz geschach.
nu daz diu künigin gesach
sin angest al begarwe,
die wunden unde ir varwe,
nu erkande siz gelüppe da.
< ach armer spilman sprach si sa
< du bist mit gelüppe wunt.>
< ine weiz> sprach tristan sa zestunt
< ine kan niht wizzen, waz ez ist,
wan mir enmac kein arzatlist
gehelfen noch gevrumen hie zuo:
nun weiz ich mere, waz getuo,
wan daz ich mich gote muoz ergeben
und leben, die wile ich mac geleben.
swer aber genade an mir bege,
sit ez mir kumberliche ste,
dem lone got: mirst helfe not,
ich bin mit lebendem libe tot.>
diu wise sprach im aber zuo:
< spilman, sag an, wie heizestuo?>
< vrouwe, ich heize tantris.>
< tantris, nu wis an mir gewis,
daz ich dich binamen neren sol:
wis gemuot, und gehabe dich wol!
ich wil din arzat selbe sin.>
< genade, süeziu künigin,
diu zunge diu gruone iemer,
daz herze ersterbe niemer,
diu wisheit diu müeze iemer leben,
den helfelosen helfe geben,
din name der müeze werden
gewerdet uf der erden!>
< tantris> sprach aber diu künigin
< möhtez an dinen staten gesin,
wan dazt aber alse uncreftic bist,
als ez kein wunder an dir ist,
so hortich gerne harpfenspil:
des kanstu, hoerich sagen, vil.>
< nein vrouwe, sprechet also niht:
mich enirret kein min ungeschiht,
ine tuo und mügez harte wol,
daz iuwer dienest wesen sol.>
sus wart sin harpfe dar besant.
ouch besande man zehant
die jungen küniginne,
daz ware insigel der minne,
mit dem sin herze sider wart
versigelt unde vor verspart
aller der werlt gemeiner
niuwan ir al einer,
diu schoene isot si kam ouch dar
und nam vil vlizecliche war,
da tristan harpfende saz.
nu harpfeter ouch michel baz,
dan er ie da vor getaete:
wan er gedingen haete,
sin ungelücke waere hin,
da sanger unde harphet in
niht alse ein lebeloser man,
er vieng ez lebelichen an
und alse der wol gemuote tuot.
er machetez in so rehte guot
mit handen und mit munde,
daz er in der kurzen stunde
ir aller hulde also gevienc,
daz ez im zallem guote ergienc.
und al des spiles, des er getete,
beide anderswa und an der stete,
so smacte ie der veige slac
und machet einen solhen smac,
daz nieman keine stunde
bi ime beliben kunde.
aber sprach diu küniginne do:
< tantris, swennez gevüege also,
daz dir din dinc also geste,
daz dirre smac an dir zerge
und ieman bi dir müge genesen,
so la dir wol bevolhen wesen
dise jungen maget isote,
diu lernet ie genote
diu buoch und dar zuo seitspil
und kan des ouch billiche vil
nach den tagen und nach der vrist,
als si derbi gewesen ist.
und kanstu keiner lere
und keiner vuoge mere
danne ir meister oder ich,
des underwise si durch mich.
darumbe wil ich dir din leben
und dinen lip ze miete geben
wol gesunt und wol getan:
diu magich geben unde lan,
diu beidiu sint in miner hant.>
< ja ist ez danne also gewant>
sprach aber der sieche spilman
< daz ich so wider komen kan
und mit spil genesen sol,
ob got wil, so genise ich wol.
saeligiu küniginne,
sit daz iuwer sinne
also stant, als ir da saget,
umb iuwer tohter die maget,
so truwe ich harte wol genesen:
ich han der buoche gelesen
in der maze und also vil,
daz ich mir wol getruwen wil,
ich gediene iu wol ze danke an ir.
da zuo so weiz ich wol an mir,
daz miner jare kein man
so manic edele seitspil kan.
swaz ir dar über geruochet
und her ze mir gesuochet,
daz ist allez getan,
als verre alse ichs state han.>
sus beschiet man ime ein kamerlin
und schuof im alle tage darin
alle die pflege und daz gemach,
daz er selbe vor gesprach.
alrerste was diu wisheit
ze vrumen und ze staten geleit,
die er in dem schiffe begienc,
do er den schilt zer siten hienc
und barc sine wunden
vor den unkunden,
vor der irlandeschen diet,
do si von curnewale schiet.
hie von so was in unkunt
und enwisten niht, daz er was wunt.
wan haetens iht bevunden
umb keine sine wunden,
so wol als in daz was erkant,
wiez umb die wunden was gewant,
die morolt mit dem swerte sluoc,
daz er in allen noeten truoc,
ezn waere tristande nie
ergangen, alse ez ime ergie.
nu half aber ime, daz er genas,
daz er so vorbedaehtic was.
hie mac ein man erkennen an
und wizzen wol, wie dicke ein man
guote vorbedaehte
ze guotem ende braehte,
der gerne sinnebaere
und vorbesihtic waere.
diu wise küniginne
diu kerte alle ir sinne
und alle ir witze dar an,
wie si generte einen man,
umbe des lip und umbe des leben
si gerne haete gegeben
ir lip und alle ir ere.
si hazzetin noch mere
dan si sich selben minnete;
und swes si sich versinnete,
daz ime ze senfte und ze vromen
und ze heile möhte komen,
da was si spate unde vruo
betrehtic unde gescheffec zuo.
dazn was kein wunderlich geschiht:
sin erkande ir vindes niht;
und möhte si daz wizzen,
an wen si was vervlizzen
und wem si half uz todes not:
waere iht ergers danne der tot,
den haetes ime zeware gegeben
vil michel gerner dan daz leben.
nun wiste aber si da niuwan guot
und truog im niuwan guoten muot.
ob ich iu nu vil seite
und lange rede vür leite
von miner vrouwen meisterschaft,
wie wunderliche guote craft
ir arzenie haete
und wies ir siechen taete,
waz hülfez und waz solte daz?
in edelen oren lutet baz
ein wort, daz schone gezimt,
dan daz man uz der bühsen nimt.
als verre als ichz bedenken kan,
so sol ich mich bewarn dar an,
daz ich iu iemer wort gesage,
daz iuwern oren missehage
und iuwerm herzen widerste.
ich spriche ouch deste minner e
von iegelicher sache,
e ich iu daz maere mache
unlidic unde unsenfte bi
mit rede, diu niht des hoves si.
umb miner vrouwen arzatlist
und umbe ir siechen genist
wil ich iu kurzliche sagen:
si half im inner zweinzec tagen,
daz man in allenthalben leit
und nieman durch die wunden meit,
der anders bi im wolte sin.
sit gie diu junge künigin
alle zit ze siner lere:
an die so leite er sere
sinen vliz und sine stunde;
daz beste daz er kunde,
so schuollist, so hantspil,
daz ich niht sunder zalen wil,
daz leite er ir besunder vür,
daz si nach ir selber kür
ze lere daruz naeme,
swes so si gezaeme.
isot diu schoene tet also:
daz allerbeste, daz si do
under allen sinen listen vant,
des underwant si sich zehant
und was ouch vlizec dar an,
swess in der werlde began.
ouch half si harte sere
diu vordere lere.
si kunde e schoene vuoge
und höfscheit genuoge
mit handen und mit munde:
diu schoene si kunde
ir sprache davon develin,
si kunde franzois und latin,
videlen wol ze prise
in welhischer wise.
ir vingere die kunden,
swenne sis begunden,
die liren wol gerüeren
und uf der harpfen vüeren
die doene mit gewalte:
sie steigete unde valte
die noten behendecliche.
ouch sanc diu saeldenriche
suoze unde wol von munde,
und swazs e vuoge kunde,
da kam si do ze vrumen an:
ir meister der spilman
der bezzerte si sere.
under aller dirre lere
gab er ir eine unmüezekeit,
die heizen wir moraliteit.
diu kunst diu leret schoene site:
da solten alle vrouwen mite
in ir jugent unmüezic wesen.
moraliteit daz süeze lesen
deist saelic unde reine.
ir lere hat gemeine
mit der werlde und mit gote.
si leret uns in ir gebote
got unde der werlde gevallen;
sist edelen herzen allen
zeiner ammen gegeben,
daz si ir lipnar unde ir leben
suochen in ir lere;
wan sin hant guot noch ere,
ezn lere si moraliteit.
diz was ir meiste unmüezekeit
der jungen küniginne.
hie baneketes ir sinne
und ir gedanke dicke mite.
hie von so wart si wol gesite,
schone unde reine gemuot,
ir gebaerde süeze unde guot.
sus kam diu süeze junge
ze solher bezzerunge
an lere und an gebare
in dem halben jare,
daz von ir saelekeite
allez daz lant seite
und ouch ir vater der künec da van
vil groze vröude gewan;
ir muoter ward es sere vro.
nu gevuogetez sich dicke also,
ir vater so der was vröudehaft
oder alse vremediu ritterschaft
da ze hove vor dem künege was,
daz isot in den palas
vür ir vater wart besant;
und allez daz ir was bekant
höfschlicher liste und schoener site,
da kürzetes ime die stunde mite
und mit im manegem an der stete.
swaz vröude si dem vater getete,
daz vröutes al geliche:
arme unde riche
si haeten an ir beide
eine saelige ougenweide,
der oren unde des herzen lust:
uzen und innerhalp der brust
da was ir lust gemeine.
diu süeze isot, diu reine
si sang in, si schreip und si las;
und swaz ir aller vröude was,
daz was ir banekie.
si videlt ir stampenie,
leiche und so vremediu notelin,
diu niemer vremeder kunden sin,
in franzoiser wise
von sanze und san dinise:
der kundes uzer maze vil.
ir liren unde ir harpfenspil
sluoc si ze beiden wenden
mit harmblanken henden
ze lobelichem prise.
in lut noch in thamise
gesluogen vrouwen hende nie
seiten süezer danne hie
la duze isot, la bele.
si sang ir pasturele,
ir rotruwange und ir rundate,
schanzune, refloit und folate
wol unde wol und alze wol:
wan von ir wart manc herze vol
mit senelicher trahte.
von ir wart maneger slahte
gedanke und ahte vür braht.
durch si wart wunder gedaht,
als ir wol wizzet, daz geschiht,
da man ein solich wunder siht,
von schoene und von gevuocheit,
als an isote was geleit.
wem mag ich si gelichen
die schoenen, saelderichen
wan den syrenen eine,
die mit dem agesteine
die kiele ziehent ze sich?
als zoch isot, so dunket mich,
vil herzen unde gedanken in,
die doch vil sicher wanden sin
von senedem ungemache.
ouch sint die zwo sache,
kiel ane anker unde muot,
zebenmazene guot:
si sint so selten beide
an staeter wegeweide,
so dicke in ungewisser habe,
wankende beidiu an und abe,
ündende hin unde her.
sus swebet diu wiselose ger,
der ungewisse minnen muot,
reht als daz schif ane anker tuot,
in ebengelicher wise.
diu gevüege isot, diu wise,
diu junge süeze künigin,
also zoch si gedanken in
uz maneges herzen arken,
als der agestein die barken
mit der syrenen sange tuot.
si sanc in maneges herzen muot
offenlichen unde tougen
durch oren und durch ougen.
ir sanc, dens offenliche tete
beide anderswa und an der stete,
daz was ir süeze singen,
ir senftez seiten clingen,
daz lute und offenliche
durch der oren künicriche
hin nider in diu herzen clanc.
so was der tougenliche sanc
ir wunderlichiu schoene,
diu mit ir muotgedoene
verholne unde tougen
durch diu venster der ougen
in vil manic edele herze sleich
und daz zouber darin streich,
daz die gedanke zehant
vienc unde vahende bant
mit sene und mit seneder not.
sus haete sich diu schoene isot
von tristandes lere
gebezzeret sere.
si was suoze gemuot,
ir site und ir gebaerde guot;
si kunde schoeniu hantspil
schoener behendekeite vil:
brieve und schanzune tihten,
ir getihte schone slihten,
si kunde schriben unde lesen.
nu was ouch tristan genesen
ganz unde geheilet garwe,
daz ime lich unde varwe
wider luteren begunde.
nu vorhter alle stunde,
daz in eteswer erkande
von gesinde oder von lande,
und was in staeter trahte,
mit wie gevüeger ahte
er urloup genaeme
und uz den sorgen kaeme;
wan er wol wiste, möhtez sin,
im solte ietweder künigin
kume oder niemer urloup geben.
nu bedahter aber, daz sin leben
zallenziten was geleit
in michel ungewisheit.
er gie zer küniginne
und begunde in schoenem sinne
sine rede besetzen an der stete,
als er an allen steten tete;
er kniete vür si unde sprach:
< vrouwe, genade unde gemach
und helfe, die ir mir habet getan,
die laze iu got ze staten gestan
in dem ewigen riche!
ir habet so saelecliche
mit mir geworben und so wol,
daz es iu got iemer lonen sol
und ich ez iemer dienen wil
unz an mines todes zil,
an swelher stat ich armer man
iuwer lop gevürdern kan.
saeligiu künigin,
ez sol mit iuwern hulden sin,
daz ich wider ze lande var,
wan min dinc stat also dar,
daz ich langer niht beliben kan.>
diu vrouwe lachete in an:
< din smeichen> sprach si< deist ein wiht,
ichn gibe dir urloubes niht,
dun kumest niht hinnen zware
vor disem ganzen jare.>
< nein edeliu küniginne,
nemet in iuwer sinne,
wie ez umb die gotes e
und umbe herzeliebe ste:
ich han da heime ein elich wip,
die minnich als min selbes lip
und weiz wol, daz sich diu versiht
und enhat ouch zwivel dar an niht,
ich ensi binamen tot;
und ist min angest und min not:
wirts einem andern gegeben,
so ist min trost und min leben
und al diu vröude da hin,
ze der ich dingende bin,
und enwirde niemer mere vro.>
< entriuwen> sprach diu wise do
< tantris, diu not ist ehaft:
alsus getane geselleschaft
sol nieman guoter scheiden.
got der genade iu beiden,
dinem wibe unde dir!
swie rehte ungerne ich din enbir,
so wil ich din durch got enbern.
urloubes muoz ich dich gewern
und bin dir willic unde holt.
ich und min tohter isolt
wir geben dir ze diner var
und ze diner lipnar
zwo marc von rotem golde:
die habe dir von isolde!>
sus vielt der ellende
ietwedere sine hende
des libes unde der sinne
ietwederer küniginne,
beidiu der muoter unde der maget:
< iu beiden> sprach er< si gesaget
von gote genade und ere!>
und enbeit ouch do niemere,
er vuor von dannen z engelant,
von engelanden al zehant
ze curnewale wider heim.
nu marke sin oeheim
und daz lantliut vernam,
daz er gesunder wider kam,
si wurden al geliche
von allem dem riche
reht unde uz allem herzen vro.
der künec sin vriunt der vragte in do,
wiez ime ergangen waere.
und er seit ime daz maere
von obene hin ze grunde
sor ebeneste kunde.
des nams ouch alle wunder
und begunden hier under
vil schimpfen unde lachen
und michel lahter machen
von siner verte in irlant,
von siner vindinne hant,
wie schone in diu generte,
von allem dem geverte,
daz er under in begie.
si jahen, sin gevrieschen nie
solhes wunders gemach.
nu diz allez geschach,
daz sin genist und sin vart
sere unde wol belachet wart,
do vrageten sin genote
von der maget isote.
< isot> sprach er< daz ist ein maget,
daz al diu werlt von schoene saget,
deist allez hie wider alse ein wint.
diu liehte isot daz ist ein kint
von gebaerden und von libe,
daz kint noch maget von wibe
als lustic unde als uz erkorn
nie wart noch niemer wirt geborn.
diu lutere, diu liehte isolt,
diust luter alse arabesch golt.
des ich ie waenende was,
alse ichz an den buochen las,
diu von ir lobe geschriben sint,
auroren tohter unde ir kint,
tyntarides diu maere,
daz an ir eine waere
aller wibe schonheit
an einen bluomen geleit:
von dem wane bin ich komen,
isot hat mir den wan benomen
ine geloube niemer me,
daz sunne von mycene ge;
ganzlichiu schoene ertagete nie
ze criechenlant, si taget hie.
alle gedanke und alle man
die kapfen niuwan irlant an:
da nemen ir ougen wunne,
sehen, wie diu niuwe sunne
nach ir morgenrote
isot nach isote,
da her von develine
in elliu herze schine!
diu liehte wunnecliche
si erliuhtet elliu riche.
dazs alle lobes von wiben sagent,
swaz si mit lobe ze maeren tragent,
deist allez hie wider ein niht.
der isot under ougen siht,
dem liutertz herze unde muot,
reht als diu gluot dem golde tuot:
ez liebet leben unde lip.
mit ir enist kein ander wip
erleschet noch geswachet,
als maneger maere machet:
ir schoene diu schoenet,
si zieret unde croenet
wip unde wiplichen namen;
desn sol sich ir dekeiniu schamen.>
als tristan haete gesaget
von siner vrouwen der maget,
der wunneclichen von irlant,
da nach als ez im was erkant,
swer do da bi dem maere was
und ez rehte in sin herze las,
dem süezete diu rede den muot
reht alse des meien tou die bluot:
si haeten alle muot da van.
der wol gemuote tristan
der greif do wider an sin leben.
im was ein ander leben gegeben:
er was ein niuborner man.
ez huop sich erste umbe in an;
er was do geil unde vro.
künec unde hof die waren do
ze sinem willen gereit,
biz sich diu veige unmüezekeit,
der verwazene nit,
der selten iemer gelit,
under in begunde üeben,
der herren vil betrüeben
an ir muote und an ir siten,
daz sin der eren beniten
unde der werdekeite,
die der hof an in leite
und al daz lantgesinde.
si begunden vil swinde
reden ze sinen dingen
und in ze maere bringen,
er waere ein zouberaere.
diu vorderen maere,
wier ir vint morolden sluoc,
wie sich sin dinc z irlant getruoc,
des begundens under in do jehen,
ez waere uz zoubere geschehen.
< seht> sprachens alle< merket hie
und sprechet, wie genas er ie
vor dem starken morolde?
wie betrouger isolde
die wisen küniginne,
sine totvindinne,
daz si sin also vlizec was,
biz daz er von ir hant genas?
merket wunder, hoeret her:
der paratiere, wie kan er
gesehendiu ougen blenden
und allez daz verenden,
daz er zendene hat!>
hie mite gevielens an den rat,
die markes rates pflagen,
daz si marke an lagen
beidiu vruo und spate
mit vlizeclichem rate,
daz er ein wip naeme,
von der er zerben kaeme
einer tohter oder eines suns.
marke sprach:< got der hat uns
einen guoten erben geben;
got helfe uns, daz er müeze leben!
tristan die wile er leben sol,
so wizzet endeliche wol,
son sol niemer künigin
noch vrouwe hie ze hove gesin.>
hie mite wart aber des hazzes me,
des nides aber do me dan e,
den si tristande truogen,
und begunde ouch an genuogen
uz brechen also sere,
daz siz in do nie mere
vor verhelen kunden
und ime ze manegen stunden
die gebaerde buten und diu wort,
daz er ervorhte den mort
und was in den sorgen ie,
dazs eteswenne und eteswie
den rat in ein getrüegen,
daz sin mortliche slüegen.
sinen oeheim marken den bat er,
daz er der lantherren ger
zeinem ende braehte
und durch got bedaehte
sin angest unde sine not:
ern wiste, wenne ez sin tot
und sin ende waere.
sin oeheim der gewaere
der sprach:< neve tristan,
swic, ine kume hie niemer an:
ine ger niht erben niuwan din;
ouch soltu gar ane angest sin
umb dinen lip und umb din leben:
ich wil dir guoten vride geben.
ir aller niden unde ir haz
nu so dir got, waz schadet dir daz?
hazzen unde niden
daz muoz der biderbe liden:
der man der werdet al die vrist,
die wile und er geniten ist.
wirde unde nit diu zwei diu sint
reht alse ein muoter unde ir kint.
diu wirde diu birt alle zit
und vuoret haz unde nit.
wen gevellet ouch me hazzes an
dan einen saeligen man?
diu saelde ist arm unde swach,
diu nie dekeinen haz gesach.
lebe iemer und wirp iemer daz,
dazt einen tac sist ane haz:
du enwirbest niemer daz,
daz du iemer werdest ane haz.
wellest aber von boeser diet
ungehazzet sin, so sing ir liet
und wis mit in ein boese wiht,
sone hazzent si dich niht.
tristan, swaz ieman getuo,
so rihte du dich ie dar zuo,
daz tu hohes muotes sis:
wis vor bedenkend alle wis
dinen vrumen und din ere
und enrat mir niht mere,
daz dir ze schaden müge ergan!
swaz rede hier umbe wirt getan,
desn volge ich weder in noch dir.>
< herre, so gebietet mir,
so wil ich von dem hove varn:
ine mac mich vor in niht bewarn.
sol ich bi disem hazze wesen,
son kan ich niemer genesen.
e ich sus angestliche
elliu künicriche
wolte haben ze miner hant,
ich waere e iemer ane lant.>
do marke sinen ernest sach,
er bat in swigen unde sprach:
< neve, swie gerne ich staete
und triuwe zuo dir haete,
son gestatestu mirs niht.
swaz so nu hier uz geschiht,
da bin ich gar unschuldic an.
swie ich dir nu gevolgen kan,
da bin ich aber bereite zuo.
sag an, waz wiltu daz ich tuo?>
< da besendet iuwern hoverat,
der iuch hier uf geleitet hat,
und ervaret iegeliches muot:.
vraget, wie si dunke guot,
daz ir hie mite gebaret,
ir willen so gevaret,
daz ez mit eren müge gestan.>
nu diz wart schiere getan,
dazs alle waren besant.
nu die gerieten ouch zehant
und niwan durch tristandes tot:
möhtez gesin, diu schoene isot
diu gezaeme im wol ze wibe
an gebürte, an tugende, an libe,
und statten ouch den rat also.
vür marken kamens alle do;
ir einer, der ez kunde,
der sprach mit einem munde
ir aller willen unde ir muot:
< herre> sprach er< uns dunket guot:
diu schoene isot von irlant,
als al den landen ist bekant,
diu uns und in gelegen sint,
diu ist ein maget unde ein kint,
an die wiplichiu saelekeit
alle die saelde hat geleit,
die si dar gelegen kunde,
als ir ze maneger stunde
von ir selbe habet vernomen,
diust saelic unde vollekomen
an lebene unde an libe:
mag iu diu ze wibe
und uns ze vrouwen werden,
son kan uns uf der erden
an wibe niemer baz geschehen.>
der künic sprach:< lat herre sehen:
ob ich die gerne wolte han,
wie soltez iemer ergan?
wan nemet ir doch in iuwern sin,
wiez under uns und under in
nu guote wile si gewant:
uns hazzet liut unde lant;
gurmun ist mir von herzen gram
und hat ouch reht, ich bin im sam.
wer getrüege iemer under uns zwein
so groze vriuntschaft inein?>
< herre> sprachens aber do
< ez vüeget sich vil dicke also,
daz under landen schade ergat;
so suln si beidenthalben rat
beidiu suochen unde vinden
und suln ez mit ir kinden
wider ze suone bringen.
uz hezlichen dingen
wirt dicke michel vriuntschaft.
sit ir hie zuo gedanchaft,
ir muget noch wol geleben den tac,
daz irlant iuwer werden mac.
irlant stat niuwan an in drin:
künic unde künigin
an isot eine gerbet sint.
si ist ir einegez kint.>
des antwurt in do marke:
< tristan der hat mich starke
in gedanke durch si braht:
ich han vil durch si gedaht,
als er si lobete wider mich.
von den gedanken bin ouch ich
von den andern allen
so sere an si gevallen,
sin müge mir danne werden,
son wirt uf diser erden
niemer dekeiniu min wip,
sam mir got und min selbes lip!>
den eit tet er niht umbe daz,
daz im sin gemüete iht baz
so hin stüende danne her:
durch die kündekeit swuor er,
daz es im gar was ungedaht,
daz ez iemer würde zende braht.
des küneges rat sprach aber do:
< herre, gevüeget irz also,
daz min her tristan, der hie stat,
der da ze hove künde hat,
iuwer boteschaft da werben wil,
so ist ez allez an ein zil
und an ein staetez ende braht.
der ist wise und wol bedaht
und saelic zallen dingen;
der mag ez zende bringen:
er kan ir aller sprache wol;
er endet, swaz er enden sol.>
< ir ratet übel> sprach marke
< ir vlizet iuch ze starke
tristandes schaden und siner not.
er ist doch zeinem male tot
vür iuch und iuwer erben.
ir sult in aber sterben
zem anderen male.
nein ir von curnewale,
ir müezet selbe da hin:
niemere ratet mir uf in!>
< herre> sprach aber tristan
< sin misseredent niht hier an.
ez waere wol gevüege,
swa iuch der muot zuo trüege,
griffe ich ez beltlicher an
und bereiter danne ein ander man;
und ist ouch reht, daz ich ez tuo.
herre, ich bin harte guot dar zuo:
ezn wirbet zware nieman baz.
gebietet et in allen daz,
daz si selbe mit mir varn,
hin unde her mit mir bewarn
iuwer dinc und iuwer ere.>
< nein, du enkumest niht mere
in ir gewalt und in ir hant,
sit dich got wider hat gesant.>
< herre, zeware diz muoz wesen:
suln si sterben oder genesen,
daz muoz ouch mir mit in geschehen,
ich wil si selbe lazen sehen.
belibet diz lant erben vri,
ob daz von minen schulden si.
heizet si sich bereiten!
ich wil den kiel leiten
und vüeren mit min selbes hant
in daz saelige irlant
hin wider ze develine
gegen dem sunnenschine,
der manegem herzen vröude birt.
wer weiz, ob uns diu schoene wirt?
herre, werde iu diu schoene isot,
laege wir dan alle tot,
da waere lützel schaden an.>
und alse markes ratman
gehorten, war diu rede gie,
sin wurden also truric nie
in allen ir jaren,
so si der rede waren.
nu muosez unde solte wesen.
tristan hiez uz dem hove lesen
des küneges heinlichaere,
zweinzec ritter gewaere,
und zuo der not die besten;
von lande und von gesten
gewan er sehzic umbe solt;
des rates haete er ane golt
zweinzec lantbarune;
sus was der cumpanjune
hundert unde dekeiner me.
mit den vuor tristan über se,
die waren sin geselleschaft,
und vuorte ouch rates die craft
an spise unde an waete,
an anderm schifgeraete,
daz so vil liuten zuo zir vart
nie kiel so wol beraten wart.
si lesent an tristande,
daz ein swalwe z irlande
von curnewale kaeme,
ein vrouwen har da naeme
zir buwe und zir geniste
ine weiz, wa siz da wiste
und vuorte daz wider über se.
genistet ie kein swalwe me
mit solhem ungemache,
so vil so si busache
bi ir in dem lande vant,
dazs über mer in vremediu lant
nach ir bugeraete streich?
weiz got, hie spellet sich der leich,
hie lispet daz maere.
ouch ist ez alwaere,
swer saget, daz tristan uf daz mer
nach wane schiffete mit her
und ensolte des niht nemen war,
wie langer vüere oder war,
und enwiste ouch niht wen suochen.
waz rach er an den buochen,
der diz hiez schriben unde lesen?
ja waerens alle samet gewesen,
der künic, ders uz sande,
sin rat von dem lande,
die boten gouche unde soten,
waerens also gewesen boten.
nu tristan was uf sine vart
und schiffete allez hinewart,
er unde sin geselleschaft;
der was ein teil vil sorchaft:
ich meine die barune,
die zweinzic cumpanjune,
den rat von curnewale:
die haeten zuo dem male
vil michel angest unde not;
sie wanden alle wesen tot:
sie vluocheten der stunde
mit herzen und mit munde,
daz der reise unde der vart
z irlande ie gedaht wart.
sin kunden umbe ir eigen leben
in selben keinen rat gegeben:
si rieten her, si rieten hin
und enkunden nie niht under in
geraten, daz in töhte
und daz rat heizen möhte.
und enwas ouch daz kein wunder:
hier umbe noch hier under
was rates niht wan zweier ein,
in müese einez under zwein
bringen umbe ir leben vrist:
aventiure oder list.
der list was aber da tiure;
so was ouch aventiure
ir keinem in wane:
si waren beider ane.
doch sprachen ir genuoge:
< wisheit unde vuoge
derst harte vil an disem man.
ist daz uns got gelückes gan,
wir mugen vil wol mit ime genesen,
wolter dekeiner maze wesen
an siner blinden vrecheit;
der ist ze vil an in geleit:
er ist ze vrech und ze gemuot,
ern ruochet hiute, waz er tuot;
ern gaebe niht ein halbez brot
umb uns noch umb sin selbes tot.
und iedoch unser bester wan
der muoz an sinen saelden stan:
sin witze muoz uns lere geben,
wie wir gevristen daz leben.
do si z irlande kamen,
ir gelende da genamen,
da man in sagete maere,
daz der künic waere
ze weisefort vür die stat,
tristan den anker werfen bat
wol alse verre von der habe,
daz man mit einem bogen dar abe
niht möhte haben geslagen zuo zin.
sine lantbarune baten in,
daz er durch got in seite,
mit waz gelegenheite
er wolte werben umb daz wip:
ez giengin sere an den lip;
ez diuhte si und waere ouch guot,
daz er in seite sinen muot.
tristan sprach:> da entuot nieme,
bewart, daz iuwer keiner ge
hin vür den liuten zougen;
weset alle hinne tougen!
wan knehte und marnaere,
die vorschen der maere
uf der brucke vor der schiftür,
und iuwer keiner kome dar vür!
swiget unde tuot iuch in!
ich wil selbe da vor sin,
wan ich die lantsprache kan.
man wirt uns schiere komend an
von den burgaeren
mit übelichen maeren;
den muoz ich liegen disen tac,
swaz ich in geliegen mac.
helet ir iuch hier inne;
wan wirt man iuwer inne,
so habe wir strit an der hant
und bestat uns allez daz lant.
die wile ich morgen uze si
wan ich wil riten hie bi
uf aventiure vil vruo,
mir gelinge sone tuo
so si curvenal da vor
und ander mit im an dem tor,
den diu sprache si bekant.
und eines dinges sit gemant:
ist daz ich under wegen si
vier tage oder dri,
zehant enbitet min nime,
entrinnet wider über se
und neret leben unde lip!
so han ich eine daz wip
verzinset mit dem libe,
so ratet ir ze wibe
iuwerm herren, swar iuch dunke guot:
diz ist min rat und ouch min muot.>
des küneges marschalc von irlant,
in des gewalt und in des hant
ez allez stuont, stat unde habe,
der kam gerüeret dort her abe
gewafent unde wicgar
mit einer michelen schar
beidiu der burgaere unde ir boten,
als in von hove was geboten
und als daz maere hie vor giht,
der da vor an daz maere siht:
swer dar ze stade gestieze,
daz man in vahen hieze,
biz man vil rehte erkande,
ob er von markes lande
und des gesindes waere.
die selben wizenaere,
die leiden mortaeten,
die manegen mort haeten
begangen mit unschulden
ir herren ze hulden,
die kamen in die habe gezogen
mit armbrusten und mit bogen
und mit anderre wer
als von rehte ein roupher.
des kieles meister tristan
leit eine reisekappen an
durch anders niht wan umbe daz,
daz er sich haele deste baz.
ouch hiez er einen kopf dar tragen
von rotem golde geslagen
und geworht ze vremedem prise
in engeloyser wise.
sus trat er in ein schiffelin
und curvenal zuo zime darin
und kerte hin gegen der habe
und bot in sinen gruoz hin abe
mit gebaerden und mit munde,
so er suozeste kunde.
swaz aber des gruozes waere,
genuoge burgaere
zen schiffelinen liefen,
von stade genuoge riefen:
< habe an lant, habe an lant!>
tristan stiez in die habe zehant.
< ir herren> spracher< saget mir
wie komet ir sus? waz tiutet ir
mit disem ungeverte?
iur gebaerde die sint herte.
ine weiz, wes mich versehen sol.
durch gotes willen tuot so wol:
si ieman bi iu an der habe,
der gewalt von dem lande habe,
der hoere und verneme mich!>
< ja> sprach der marschalc< hie bin ich:
min gebaerde und min geverte
diu werdent iu so herte,
daz ich binamen wizzen wil,
iuwer geverte unz uf ein zil.>
< entriuwen herre> sprach tristan
< da habet ir mich bereiten an;
der mir geswigen hieze
und mich ze spruche lieze,
des selben wolte ich gerne biten,
daz man mit guotlichen siten
und so min wort vernaeme,
als ez dem lande zaeme.>
hie mite wart ime ein stille gegeben.
< herre> sprach tristan< unser leben,
unser geburt und unser lant
darumbe ist ez also gewant,
als ich iu hie bediute:
wir sin werbende liute
und mugen uns des niht geschamen.
koufliute heizen wir binamen,
ich und min cumpanie,
und sin von normandie.
unser wip und unser kint sint da.
wir selbe sin wa unde wa
von lande ze lande
koufende aller hande
und gewinnen, daz wir uns betragen.
und innen disen drizec tagen
do vuore wir von lande dan
ich und zwene ander koufman.
wir dri wir wolten under uns drin
mit geselleschaft z iberne sin
und sint wol ahte tage iezuo,
daz uns an einem tage vruo
von hinnen verre ein wint bestuont,
als uns die winde dicke tuont;
der hat uns dri gescheiden,
mich einen von in beiden
und enweiz niht, wie si sin gevarn,
wan got der müeze si bewarn,
si sin lebende oder tot!
ich bin mit micheler not
vil manegen übelen wec geslagen
in disen swaeren ahte tagen;
und gester umbe den mitten tac,
do sturm unde wint gelac,
do erkante ich berge unde lant.
durch ruowen kerte ich zehant
und ruowet unze hiute da;
hiute an dem morgen iesa
do ez liehtende wart,
do streich ich aber uf mine vart
alhie her wider weisefort.
nu vert ez hie wirs danne dort.
ich waene, ich bin noch ungenesen;
doch wande ich hie genesen wesen,
wan ich die stat erkenne
und bin ouch eteswenne
mit koufliuten hie gewesen;
deste baz wand ich genesen
und hie genade vinden.
nu bin ich sturmwinden
alrerst in die hant gevarn,
doch mag mich got noch wol bewarn:
sit ich bi disem gesinde
weder vride noch ruowe vinde,
so kere ich wider uf daz mer;
da han ich al der werlde wer
und strit genuogen an der vluht.
geruochet aber ir iuwer zuht
und iuwer ere an mir began,
der maze als ich hie guotes han,
daz teile ich iu vil gerne mite
umb eine kurzliche bite:
daz ir mir und miner habe
schaffet vride in dirre habe
biz ich besuoche unde besehe,
ob mir diu saelde geschehe,
daz ich min lantgesinde
ervorsche unde ervinde.
und wellet ir mich des gewern,
so heizet mir ouch vride bern:
si gahent vaste dort her,
ine weiz welhe oder wer,
in cleinen schiffelinen;
oder ich var wider zen minen
und vürhte iuch alle niht ein stro.>
der marschalc der hiez salle do
wider keren an daz lant.
zem gaste sprach er aber zehant:
< waz welt ir dem künege geben,
daz ich iu guot unde leben
in disem riche bewar?>
aber sprach der ellende dar:
< herre, ich gibe im alle tage,
swa ichz gewinne oder bejage
eine marc von rotem golde;
und sult ir iu ze solde
und ze miete disen kopf han,
ob ich mich an iuch mag verlan.>
< ja> sprachens alle zehant:
< er ist hie marschalc über diz lant.>
der marschalc sine gabe nam,
diu duhtin riche und lobesam,
und hiez in stozen in die habe;
sinem libe und siner habe
vride unde genade er do gebot.
da waren si rich unde rot,
ich meine zins unde solt:
rich unde rot des küneges golt,
des boten solt rot unde rich;
si waren beidiu rilich.
daz half ouch ime, daz ime geschach
beidiu genade unde gemach.
nu tristan derst ze vride komen.
ie noch hat nieman vernomen,
waz er welle an gan.
nu sol manz iuch wizzen lan,
son belanget iuch des maeres niht:
daz maere saget unde giht
von einem serpande;
der was do da ze lande.
der selbe leide valant
der haete liute unde lant
mit also schedelichem schaden
so schedelichen überladen,
daz der künec swuor einen eit
bi küniclicher warheit:
swer ime benaeme daz leben,
er woltim sine tohter geben,
der edel und ritter waere.
diz selbe lantmaere
und daz vil wunnecliche wip
diu verluren tusenden den lip,
die dar ze kampfe kamen,
ir ende da genamen;
des maeres was daz lant vol.
diz maere erkande ouch tristan wol:
diz eine sterket in dar an,
daz er der reise ie began,
diz was sin meistiu zuoversiht,
anders trostes haete er niht.
nu ist es zit, nu kere zuo!
des anderen tages vruo
nu wafent er sich also wol,
als ein man ze noeten sol.
uf ein starkez ors saz er,
er hiez im reichen ein sper
groz unde veste,
daz sterkeste und daz beste,
daz man in dem kiele vant.
uf sinen wec reit er zehant
über velt und über gevilde;
er nam im in der wilde
manege kere und manege vart.
und alse der tac stigende wart,
do liez er vaste hine gan
wider daz tal z anferginan;
daz was des trachen heimwist,
also man an der geste list.
nu sach er verre dort hin dan
vier gewafende man
über ungeverte und über velt
ein lützel balder danne enzelt
vliehende galopieren,
der einer von den vieren
truhsaeze was der künigin;
der was ouch unde wolte sin
der jungen küniginne amis,
wider ir willen alle wis;
und alse ie man ze velde reit
durch gelücke und durch manheit,
so was ouch der truhsaeze da
eteswenne und eteswa
durch niht, wan daz man jaehe,
daz man ouch in da saehe,
da man nach aventiure rite,
und anders was ouch niht dermite,
wan ern gesach den trachen nie,
ern kerte belderichen ie.
nu tristan wart vil wol gewar
an der vliehenden schar,
der trache der waer eteswa da,
und stapfet ouch des endes sa
und reit unlange, unz er gesach
siner ougen ungemach,
den egeslichen trachen;
der warf uz sinem rachen
rouch unde vlammen unde wint
alse des tiuveles kint
und kerte gein im aldort her.
tristan der sancte daz sper,
daz ors er mit den sporen nam:
so swinde er dar gerüeret kam,
daz erm daz sper zem giele in stach,
so daz ez ime den rachen brach
und innen an dem herzen want
und er selbe uf den serpant
so sere mit dem orse stiez,
daz er daz ors da totez liez
und er davon vil kume entran.
der trache gieng ez aber an
mit vraze und mit viure,
unz ez der ungehiure
vor dem satele gar verswande.
nu was im aber als ande
daz sper, daz in da serte,
daz er von dem orse kerte
hin wider ein steingevelle.
tristan sin kampfgeselle
der kerte im nach reht uf sin spor.
der veige streich im allez vor
mit solher ungedulte,
daz er den walt vulte
mit egeslicher stimme
und hürste vil von grimme
abe brande und uz der erden sluoc.
des treib er vil und so genuoc,
biz in der smerze überwant
und under eine steinwant
vil nahen sich gedructe.
tristan sin swert do zucte
und wande, er vündin ane strit.
nein, ez wart engestlicher sit,
dan ez e males waere.
doch enwas ez nie so swaere,
tristan ruort aber den trachen an,
der trache wider an den man
und brahtin zalso grozer not
daz er wande wesen tot.
ern liez in nie ze were komen,
er haete im schiere benomen
beidiu slege unde wer.
do was sin ouch ein michel her:
er vuorte mit im an den kampf
beidiu rouch unde tampf
und andere stiure
an slegen unde an viure,
an zenen unde an griffen:
die waren gesliffen,
sere scharpf unde wahs,
noch wahser danne ein scharsahs.
damite treib er in umbe
manege engestliche crumbe
von boumen ze buschen:
da muose er sich vertuschen
und vristen, swie er mohte,
wan ime der kampf niht tohte;
und haetez doch so sere
versuochet mit der kere,
daz ime der schilt vor der hant
vil nach ze koln was verbrant,
wan er giengin mit viure an,
daz er im kume vor entran.
doch wertez niht vil lange:
der mortsame slange
der kam schiere dar an,
daz er zwivelen began
und ime daz sper so nahe gie,
daz er sich aber nider lie
und want sich ange und ange.
tristan was aber unlange:
er kam gerüeret balde her,
daz swert daz stach er zuo dem sper
zem herzen in unz an die hant.
nu lie der veige valant
einen doz und eine stimme
so griulich und so grimme
uz sinem veigen giele,
als himel und erde viele
und daz der selbe mortschal
verre in daz lant erhal
und tristan harte sere erschrac.
und alse der trache do gelac,
daz er in toten gesach,
den giel er im uf brach,
mit micheler arbeit;
uz dem rachen er im sneit
der zungen mit dem swerte
der maze, als er ir gerte;
in sinen buosem er si stiez;
den giel er wider zesamene liez.
sus kerter gein der wilde hin.
daz tet er aber durch den sin:
er wolte sich verbergen da,
den tac geruowen eteswa
und wider komen ze siner maht
und wolte danne hin ze naht
ze sinen lantgesellen wider.
nu zoch in aber diu hitze nider,
dier beidiu von der arbeit
und da zuo von dem trachen leit,
und müedet in so sere,
daz er iezuo niemere
und vil kume mohte leben.
nu gesach er eine lachen sweben
smal unde mazliche groz,
in die von einem velse vloz
ein küelez cleinez brunnelin.
da viel er alse gewafent in
und sancte sich unz an den grunt:
er lie hie vor niwan den munt.
da lag er den tac und die naht;
wan ime benam al sine maht
diu leide zunge, die er truoc;
der rouch, der von der an in sluoc,
der eine entworhtin garwe
an crefte und an der varwe,
daz er von dannen niht enkam,
unz in diu künigin da nam.
der truhsaeze, alse ich han gesaget,
der der saeligen maget
vriunt unde ritter wolte sin,
dem begunden die gedanke sin
uf swellen harte groze
von des trachen doze,
der also griulich und so groz
über walt und über velt doz.
in sin herze er allez las,
reht alse ez ouch ergangen was,
und dahte:< er ist binamen tot
oder aber in also grozer not,
daz ich in mag gewinnen
mit eteslichen sinnen.>
von jenen drin er sich verstal,
eine halden stapfet er ze tal
und lie wol balde hine gan,
hin da der schrei da was getan;
und alse er zuo dem orse kam,
eine ruowe er ime da nam.
bi dem so habeter lange
trahtende cleine und ange:
in nam der kurzen reise
groz angest unde vreise.
iedoch genanter über lanc
und reit als ane sinen danc
erschrocken unde herzelos
die rihte hin, da er da kos,
daz daz loup und daz gras
vor im abe gesenget was,
und kam in kurzer vriste,
e danne er sin iht wiste,
reht uf den trachen, da er lac;
und er der truhsaeze erschrac
als innecliche sere,
daz er nach eine kere
zer erden haete genomen,
durch daz er ime so bi was komen
und ime so nahen gereit.
nu was er aber zehant bereit:
daz ors warf er so balde wider,
daz er mit dem orse nider
zeinem hufen gelac.
nu er sich wider uf gewac
ich meine von der erden,
don mohtim state niht werden
vor vorhten, die er haete,
daz er so vil getaete,
daz er uf daz ors gesaeze:
der leide truhsaeze
er liez ez stan unde vloch.
do ime do nieman nach zoch,
do gestuont er unde sleich do wider,
nach sinem sper greif er nider,
daz ors er bi dem zügele nam,
zeinem ronen er gezogen kam,
uf daz ors gesaz er,
sines schaden vergaz er,
er sprancte verre dort hin dan
und sach her wider den trachen an,
waz ampaere er haete,
ob er lebete oder entaete.
nu er in toten ersach,
< heil, ob got wil> er do sprach
< hiest aventiure vunden:
ich bin ze guoten stunden
und ze heile komen her!>
hie mite so neicter daz sper,
mit dem zügel er hancte,
er hiu unde sprancte
und lie hin gan punieren,
punierende croieren:
< schevalier damoysele!
ma blunde isot, ma bele!>
er stach uf in mit solher craft,
der starke eschine schaft
daz er im durch die hant reit.
daz er aber do niemere streit,
daz liez er niuwan durch den list:
er dahte:< ob dirre in lebene ist,
der disen trachen hat erslagen,
son kan ez mich niht vür getragen,
daz ich hie mite han uf geleit.>
er kerte dannen unde reit
und suohte her unde hin
uf den gedingen, ob er in
iender haete vunden
so müeden oder so wunden,
daz ime der strit töhte
und mit im striten möhte,
daz ern erslagen wolte haben
und in erslagenen begraben.
und alse er sin do niene vant,
< la herre varn!> dahter zehant
< sweder er lebe oder entuo,
bin ich der erste darzuo,
mich enwiset nieman da van:
ich bin gevriunt unde geman,
so wert und so genaeme,
swer sichz an genaeme,
der haete doch dar an verlorn.>
er lie hin riten gan mit sporn
ze sinem stritgesellen wider
und erbeizete da zer erden nider.
an sinen strit er wider vie
reht an der stete, da er in lie:
mit dem swerte, daz er truoc,
damite gebecter unde gesluoc
den vint so vil wa unde wa,
biz ern verschriet da unde da.
genuoc versuohterz an den cragen:
den haeter ime gern abe geslagen;
do was er so herte und so groz,
daz in der arbeit verdroz.
über einen ronen brach er daz sper:
daz vorder stucke daz stach er
dem trachen zuo dem gorgen in,
als ez ein tjoste solte sin.
uf sinen spanjol saz er do:
er begunde vrolich unde vro
ze weisefort in rüeren
und hiez bald uz vüeren
vier pferit und einen kanzwagen,
der daz houbet solte tragen,
und seitin allen maere,
wie ime gelungen waere
und waz er angeste hie mite
und kumberlicher noete erlite.
< ja herre, al diu werlt> sprach er
< diu enbiete niuwan ore her,
betrahte und sehe daz wunder an,
waz der geherzete man
und der gestandene muot
durch liebes wibes willen tuot!
daz ich der not, in der ich was,
ie dannen kam und ie genas,
des wundert unde wundert mich
und weiz ouch wol binamen, waer ich
senfte alse ein ander man gewesen,
ine waere niemer genesen.
ine weiz niht, wer er waere:
ein aventiuraere,
der ouch nach aventiure reit,
der was ze siner veicheit,
e danne ich kaeme, zuo zim komen,
der hat sin ende da genomen.
got haete sin vergezzen:
si sint beidiu vrezzen,
ros unde man ist allez mort.
daz ros daz lit noch halbez dort
zekuwen unde besenget.
waz töhtez iu gelenget?
ich han me noete erliten hie mite,
dan kein man ie durch wip erlite.>
sine vriunde er alle zuo sich nam,
zem serpande er wider kam
und zeiget in sin wunder.
und bat ouch al besunder,
daz si der warheit jaehen,
als si si da gesaehen.
daz houbet vuorter mit im dan.
sine mage und sine man
die ladet er, die besander,
nach dem künege rander
und mante in siner sicherheit.
der rede der wart ein tac geleit
ze weisefort vür daz lant.
hie mite so wart daz lant besant,
die lantbarune die mein ich.
nu die bereiten alle sich,
als in von hove was getaget.
nu wart ouch al zehant gesaget
ze hove den vrouwen maere.
die marter und die swaere,
dies alle haeten da van,
dien gesach an vrouwen nie kein man.
diu süeze maget, diu schoene isot,
diu was reht in ir herzen tot:
so leiden tac si nie gesach.
isot ir muoter zuo zir sprach:
< nein schoeniu tohter, nein, la stan,
la dir diz niht so nahen gan!
wan sweder ez mit der warheit
oder aber mit lüge ist uf geleit,
wir suln ez doch wol undervarn;
ouch sol uns got dar vor bewarn.
nien weine, tohter mine:
diu claren ougen dine
diun suln niemer werden rot
umb also swechliche not.>
< a muoter> sprach diu schoene
< vrouwe, niene gehoene
dine geburt unde dich!
e ichs gevolge, so stich ich
reht in min herze ein mezzer e;
e sin wille an mir erge,
ich nim mir selber e den lip.
ern gewinnet niemer wip
noch vrouwen an isote,
ern habe mich danne tote.>
< nein, schoeniu tohter, vürhte niht:
swes er oder ieman hie von giht,
daz ist allez samet verlorn;
und haetes al diu werlt gesworn,
ern wirdet niemer din man.>
und alse ez nahten began,
diu wise vragete unde sprach
umbe ir tohter ungemach
ir tougenliche liste,
von den si wunder wiste,
dazs in ir troume gesach,
daz ez niht also geschach,
als der lantschal sagete.
und iesa do ez tagete,
si rief isote und sprach ir zuo:
< a süeziu tohter, wachestuo?>
< ja> sprach si< vrouwe muoter min.>
< nu la din angesten sin;
ich wil dir liebiu maere sagen:
ern hat den trachen niht erslagen;
swaz aventiure in her getruoc,
er ist ein gast, der in da sluoc.
wol uf, wir suln vil balde dar,
der maere selbe nemen war!
brangaene, stant uf lise
und sage uns paranise,
daz er uns satele schiere:
wir müezen varn wir viere,
ich und min tohter, du und er;
und bringer uns diu pferit her,
so ez schiereste müge gesin,
vür unser haltürlin,
da der boumgarte
hin ze velde warte!>
nu diz was allez gereit,
diu rotte saz uf unde reit
des endes, da si horten sagen,
daz der trache was erslagen.
nu si daz ors vunden,
daz gereite si begunden
bemerken unde betrahten
und in ir sinnen ahten,
sin gesaehen nie z irlande
gereite solher hande,
und kamen alle dar an,
swer so er waere, der man,
den daz ors dar trüege,
daz der den trachen slüege.
vürbaz riten si do zehant
und kamen uf den serpant.
nu was des tiuvels genoz
als ungehiure und also groz,
diu liehte vrouwine schar
daz diu wart alse ein tote var
vor angesten, do sin ersach.
diu muoter aber zer tohter sprach:
< ei wie sicher ich es bin,
der truhsaeze daz er in
ie getorste bestan!
wir mugenz ane sorge lan;
und zware, tohter isot,
dirre man si lebende oder tot,
mich anet sere, daz er si
verborgen eteswa hie bi:
ez wisaget mir min muot.
von dannen, dunket ez dich guot,
so keren an die suoche,
ob unser got so ruoche,
daz wir in eteswa vinden
und mit im überwinden
die grundelosen herzenot,
diu uns beswaeret alse der tot.>
des berieten si sich schiere:
die gereisen alle viere
si riten von ein ander sa,
diu suohte hie und disiu da.
nu ergiengez, alse ez solte,
und alse der billich wolte,
diu junge künigin isot
daz si ir leben unde ir tot,
ir wunne unde ir ungemach
zallererste gesach.
von sinem helme gienc ein glast,
der vermeldet ir den gast.
nu si des helmes wart gewar,
si kerte und rief ir muoter dar:
< vrouwe ile, rit her naher baz!
ich sihe dort glesten, ine weiz waz:
ez ist reht alse ein helm getan;
ich waene in rehte ersehen han.>
< entriuwen> sprach diu muoter do
< mich selben dunket ouch also.
got der wil unser ruochen:
ich waene, den wir suochen,
daz wir den haben vunden.>
sus riefens an den stunden
den anderen zwein zuo zin
und riten alle viere hin.
nu sime begunden nahen
und in so ligen sahen,
nu wandens alle, er waere tot.
< erst tot!> sprach ieweder isot
< unser gedinge der ist hin.
der truhsaeze der hat in
mortliche ermordet unde erslagen
und hat in in diz mos getragen.>
si erbeizeten alle viere
und haeten in vil schiere
heruz gezogen an daz lant.
den helm enstrictens ime zehant
und stricten ime die cuppen dan.
diu wise isot diu sach in an
und sach wol, daz er lebete
und aber sin leben clebete
kume alse an einem hare.
< er lebet> sprach si< zware:
nu balde, entwafent in!
ist daz ich also saelic bin,
daz er niht verchwunden hat,
so mag es alles werden rat.>
die schoenen alle drie,
diu liehte cumpanie,
do si den ellenden
mit snewizen henden
entwafenen begunden,
die zungen si do vunden.
< sich, warte> sprach diu künigin
waz ist diz oder waz mag diz sin?
brangaene, höfschiu niftel, sprich!>
< ez ist ein zunge, dunket mich.>
< du sprichest war, brangaene:
mich dunket unde ich waene,
so was ouch si des trachen:
unser saelde diu wil wachen.
herzetohter, schoene isot,
ich weiz ez alse minen tot,
wir sin zer rehten verte komen:
diu zunge hat ouch ime benomen
beidiu craft unde sin.>
hie mite entwafentens in
und dos an ime niht vunden
weder slege noch wunden,
do warens alle samet vro.
triaken nam diu wise do,
diu listege künigin
und vlozte im der also vil in,
biz daz er switzen began.
< er wil genesen> sprach si< der man,
der tampf gerumet schiere hie,
der von der zungen an in gie,
so mag er sprechen unde uf sehen.>
daz was ouch schiere geschehen:
er lag unlange, unz ez geschach,
daz er beide uf und umbe sach.
nu er der saeligen schar
bi ime und umbe in wart gewar,
er gedahte in sinem muote:
< a herre got der guote,
du hast min unvergezzen:
mich hant driu lieht besezzen,
diu besten, diu diu werlt hat,
manges herzen vröude unde rat
und maneges ougen wunne:
isot diu liehte sunne
und ouch ir muoter isot
daz vroliche morgenrot,
diu stolze brangaene
daz schoene volmaene!>
hie mite genanter unde sprach
kume unde kumeclichen:< ach,
wer sit ir unde wa bin ich?>
< a ritter, mahtu sprechen? sprich!
wir helfen dir ze diner not!>
sprach aber diu sinneriche isot.
< ja süeziu vrouwe, saelic wip,
und ine weiz, wie mir der lip
und al min craft in kurzer vrist
geswachet unde geswichen ist.>
diu junge isot diu sach in an:
< diz ist tantris der spilman>
sprach si< ob ich in ie gesach.>
der andern ietwederiu sprach:
< uns dunket ouch entriuwen so.>
diu wise diu sprach aber do:
< bistuz tantris?>< vrouwe, ja.>
< sag an> sprach aber diu wise sa
< wa bistu her komen oder wie
oder waz wirbestu hie?>
< saeligest aller wibe,
ine han ez an dem libe
noch leider an der crefte niht,
daz ich iu mine geschiht
bescheidenliche müge gesagen.
heizet mich vüeren oder tragen
durch gotes willen eteswar,
da min ieman neme war
doch disen tag und dise naht;
und kum ich wider ze miner maht,
sost reht, daz ich tuo unde sage,
swaz iu liche und iu behage.>
sus namen si tristanden
si viere ze handen,
uf ein pferit huobens in
und under in vuorten sin hin.
sus brahtens in heinlichen in
wider durch ir haltürlin,
daz umbe ir reise und umbe ir vart
nie nieman nihtes inne wart.
da schuofens ime helfe unde gemach.
die zungen, alse ich e da sprach,
sin isen und sin ander dinc
desn beleip da weder vadem noch rinc:
si vuortenz allez mit in dan,
beidiu harnasch unde man.
nu daz der ander tac do kam,
diu wise in aber ze handen nam:
< nu tantris> sprach si< sage mir
bi den genaden, alse ich dir
nu unde e males han getan,
daz ich dich zwirnt erneret han
und bin dir willic unde holt,
und als du dinem wibe solt:
wenne kaeme du in irlant?
wie slüege du den serpant?>
< vrouwe, daz wil ich iu sagen:
ich kam in disen kurzlichen tagen,
es sint dri tage von hiute,
ich und ander koufliute
mit eime kiele in dise habe;
do kam ein roupher hinnen abe
ine weiz durch welhe geschiht,
die wolten uns, haet ich ez niht
mit minem guote underkomen,
den lip zem guote han genomen.
nu ist ez uns also gewant:
wir müezen dicke vremediu lant
heinlichen unde buwen
und enwizzen wem getruwen,
wan man uns vil gewaltes tuot,
so weiz ich wol, mir waere guot,
mit swelher slahte dingen
ichz da zuo möhte bringen,
daz mich diu lant erkanden.
künde in vremeden landen
diu richet den koufman.
seht, vrouwe, da gedahtich an,
wan mir ist umbe den serpant
daz lantmaere lange erkant
und sluog in niuwan umbe daz:
ich waene, daz ich deste baz
vride unde genade vinde
bi disem lantgesinde.>
< vride unde genade> sprach isot
diu müezen dich an dinen tot
mit wernden eren bringen!
du bist ze guoten dingen
dir selbem unde uns komen her.
nu trahte, wes din herze ger;
daz ist getan, daz schaffe ich dir
von minem herren und von mir.>
< genade, vrouwe, so ergib ich
minen kiel unde mich
vil verre an iuwer triuwe.
seht, daz mich iht geriuwe,
daz ich iu guot unde leben
an iuwer triuwe han ergeben.>
< nein zware tantris, ez entuot;
umbe din leben und umb din guot
ensorge nu niemere.
mine triuwe und min ere,
se hie, die nim in dine hant:
daz dir niemer z irlant
bi minem lebene leit geschiht.
entwer mich einer bete niht
und biut mir eteslichen rat
umb eine sache, an der nu stat
min ere und al min saelekeit.>
und seite im, alse ich han geseit,
wes sich der truhsaeze
umb dise tat vermaeze:
wie sere und wie genote
er spraeche nach isote
und wier den valsch und die lüge
ze offenlichem kampfe züge,
ob ieman über in kaeme,
der sich ez an genaeme.
< saeligiu vrouwe> sprach tristan
< hien habet keine sorge van:
ir habet mir zwirnt lip unde leben
mit gotes helfe wider gegeben,
diu suln ouch iu ze rehte
beidiu ze dirre vehte
und zallen noeten bi stan,
die wile ich si gesunde han.>
< got lone dir, lieber tantris!
des bin ich gerne an dir gewis
und wil dir ouch des wol verjehen:
ist daz diz wunder sol geschehen,
so sin wir beide, ich unde isot,
iemer mit lebendem libe tot.>
< nein vrouwe, tuot die rede hin:
sit ich in iuwerm vride bin
und minen lib und swaz ich han
an iuwer ere han verlan
und dar an sicher wesen sol,
trut vrouwe, so gehabet iuch wol!
helfet mir ze libe wider,
ich gelegez allez eine nider.
und saget mir, vrouwe, ist iu bekant:
die zungen, die man bi mir vant,
beleip diu oder war tet man die?>
< entriuwen nein, ich han si hie
und allez, daz du haben solt:
min schoeniu tohter selbe, isolt,
und ich wir brahtenz allez dan.>
< diz kumt uns rehte> sprach tristan;
< nu saeligiu künigin,
lat aller slahte sorge sin
und ratet mir ze miner craft,
so ist ez allez endehaft.>
die küniginne beide,
beide ane underscheide,
si namen in ze handen
und swaz si beide erkanden,
daz ime ze heile und ze vromen
an sinem libe möhte komen,
daz was ir meiste unmüezekeit.
hier under haete michel leit
sin kiel und sin geselleschaft,
der was genuoc als angesthaft,
dazs ungenesen wanden wesen;
ir dekeiner truwete genesen,
wans innerhalp den zwein tagen
nie niht von ime gehorten sagen.
ouch haeten si den schal vernomen,
der von dem trachen uz was komen;
und was des maeres vil getriben,
da waere ein ritter tot beliben,
des ors daz laege halbez da.
nu dahten ouch die sine sa:
< wer waere daz niwan tristan?
dan ist binamen kein zwivel an,
haetez ime der tot niht benomen,
er waere sit her wider komen.>
hie mite gerietens under in
und santen curvenalen hin,
daz er des orses naeme war.
daz tet er: curvenal reit dar
und vant daz ors unde erkande daz.
nu reit er aber vürbaz:
den trachen vander ouch zehant
und alse er do nimere vant
von keinen sinen dingen
an gewande noch an ringen,
do kam in michel zwivel an:
< a> dahter< herre tristan,
weder bistu lebende oder tot?
owi owi> sprach er< isot,
owi, daz din lop und din nam
ie hin ze curnewale kam!
was din schoene und edelkeit
ze solhem schaden uf geleit
einer der saeligesten art,
diu ie mit sper versigelt wart,
der du ze wol geviele?>
sus kerter wider zem kiele
weinende unde clagende,
diu maere wider sagende,
als er si haete ervunden.
diu maere begunden
genuogen missevallen
und iedoch niht in allen;
daz selbe swaere maere
was niht ir aller swaere:
genuoge ez wol vertruogen;
ouch sach man an genuogen,
daz ez in groze riuwe bar,
und was ouch der diu meiste schar.
sus was ir wille unde ir muot
undersniten übel unde guot.
mit disem wehsele geviel
der gezweiete kiel
an sprachen unde an runen.
den zweinzic barunen
den was niht innecliche leit
der zwivel, der in was geseit:
si wanden dannen komen dar mite;
und daz man sin niht langer bite,
des batens al gemeine
die zweinzic meine ich eine;
si rieten alle dar an,
daz man des nahtes vüere dan;
so rieten aber ander daz,
daz si beliben unde baz
ervüeren diu maere,
wiez ime ergangen waere.
alsus zehullens under in:
dise wolten gerne hin,
jene wolten da bestan.
sus ward ez do dar an verlan,
sit daz sin tot niht waere
gewis noch offenbaere,
daz si da langer beliben,
ir vorsche unde ir vrage triben
zem minnesten doch zwene tage:
daz was der barune clage.
hie mite so was ouch der tac komen,
der ze weisefort was genomen,
dar gurmun haete getaget
umb sine tohter die maget
und umbe den truhsaezen.
gurmunes umbesaezen,
sine man und sine mage,
als er si durch ratvrage
ze sinem tage haete besant,
die waren alle da zehant.
die nam ouch er besunder
und suohte rat hier under
so verre und also sere,
als dem ez umb sin ere
und ouch niht anders enstat.
dar zuo besander an den rat
sin liebez wip, die künigin.
si mohtim ouch wol liep sin,
wan er haet an ir einer do
sunderlicher saelden zwo,
der allerbesten, die der man
an liebem wibe vinden kan:
schoene unde wisheit,
der was der maze an si geleit,
dazs ime wol mohte liep sin.
diu saelige künigin,
diu schoene wise was ouch da.
ir vriunt der künic nam si sa
von dem rate dort hin dan:
< wie ratestu?> sprach er< sag an;
mirst disiu rede swaere alse der tot.>
< gehabet iuch wol> sprach aber isot
< wir suln uns wol hier an bewarn:
ich han ez allez undervarn.>
< wie? herzevrouwe, sage ouch mir;
so vröuwe ich mich der rede mit dir.>
< unser truhsaeze, als er da giht,
seht, der ensluoc des trachen niht,
und der in sluoc, den weiz ich wol;
daz bewaere ich, swenne ich sol.
al iuwer angest leget nider!
get balde ziuwerm rate wider:
saget in allen unde jehet,
als ir gehoeret unde gesehet
des truhsaezen warheit,
ir loeset gerne iuwern eit,
den ir dem lande habet getan.
heizets alle mit iu gan
und sitzet anz gerihte;
envürhtet iu ze nihte:
lat den truhsaezen clagen
und sagen, swaz er welle sagen;
und alse es danne zit si,
so bin ich unde isot da bi:
so gebietet mirz, so spriche ich
vür iuch, vür isot und vür mich.
hie mite lat dise rede stan:
ich wil nach miner tohter gan
und komen ouch iesa wider, wir zwo.>
nach ir tohter gie si do,
der künic in den palas wider;
an daz gerihte saz er nider
und mit im vil barune,
des landes cumpanjune.
da was schoeniu ritterschaft,
von ritterschefte michel craft,
niht durch des küneges ere
so starke noch so sere,
so daz si gerne wolten sehen,
waz da solte geschehen
uz disem lantschalle:
des wundertes alle.
die saeligen isote zwo
nu daz si mit ein ander do
zem palas in giengen,
si gruozten unde enpfiengen
die herren al besunder.
hie mitten und hier under
wart vil gesprochen unde gedaht,
rede unde gedanke vil vür braht
von ir beider saelekeit;
und iedoch mere geseit
von des truhsaezen linge
dan von der vrouwen dinge.
si sprachen unde gedahten dar:
< nu kieset alle, nemet war,
wirt disem unsaeligen man,
der nie saelde gewan,
disiu saelege maget,
so ist im elliu saelde ertaget,
diu ime oder dekeinem man
an einer maget ertagen kan.>
sus kamen si zem künege hin.
der künec stuont uf engegen in:
liepliche sazte er si ze sich.
< nu> sprach der künec< truhsaeze, sprich:
waz ist din bete und din ger?>
< vil gerne, herre künec> sprach er;
< herre, ich ger unde bite,
daz ir dem lande küneges site
niemer zebrechet an mir.
welt irs jehen, so sprachet ir
und lobetetez ouch beide
mit rede und mit dem eide:
swelh ritter disen serpant
slüege mit sin eines hant,
ir gaebet ime ze solde
iuwer tohter isolde.
der eit verlos vil manegen man;
da sach aber ich vil lützel an,
durch daz ich minnete daz wip
unde wagete den lip
dicke engeslicher danne ie man,
biz mir ze jungeste dar an
also gelanc, daz ich in sluoc.
ist ez damite genuoc:
hie lit daz houbet, seht ez an;
daz selbe urkünde brahtich dan.
nu loeset iuwer warheit:
küneges wort und küneges eit
diu suln war unde bewaeret sin.>
< truhsaeze> sprach diu künigin
< der also rilichen solt,
als min tohter ist, isolt,
ungedienet haben wil,
entriuwen des ist alze vil.>
< ei> sprach der truhsaeze do
< vrouwe, ir tuot übel, wie redet ir so?
min herre, der ez enden sol,
der kan doch selbe sprechen wol:
der spreche und antwürte mir.>
der künec sprach:< vrouwe, sprechet ir
vür iuch, vür isot und vür mich!>
< genade herre, daz tuon ich.>
aber sprach diu küniginne:
< truhsaeze, dine minne
die sint luter unde guot
und hast so menlichen muot:
du bist wol guotes wibes wert.
swer aber so hohes lones gert,
da er sin niht verdienet hat,
entriuwen, deist ein missetat.
du hast dir selbem uf geleit
eine tat und eine manheit,
der du mit alle unschuldic bist,
als ez mir zuo gerunet ist.>
< vrouwe, ir redet, ine weiz wie:
ich han doch diz wortzeichen hie.>
< so hastu braht ein houbet dan:
daz braehte ouch lihte ein ander man,
ich meine, ob er isolde
damite verdienen solde.
sin wirt aber gewunnen niht
mit also cleiner geschiht.>
< nein zware> sprach diu junge isot
< durch also maezliche not
enwil ich niemer veile sin.>
< ahi vrou junge künigin>
sprach aber der truhsaeze do
< daz ir ze minen dingen so
mit arge sprechende sit
der noete, der ich ze maneger zit
durch iuwer minne erliten han!>
< daz sol ze guoten staten gestan,
daz ir mich minnet> sprach isolt
< ine wart iu nie getriu noch holt
noch zware niemer werden sol.>
< ja> sprach der ander< ich weiz wol,
ir tuot vil rehte als elliu wip;
ir sit alle also gelip,
also gartet unde gemuot:
iuch dunket ie daz arge guot,
daz guote dunket iuch ie arc;
diu art ist an iu allen starc.
ir sit verkeret alle wis:
iu sint die tumben alle wis,
iu sint die wisen alle tump;
ir machet uz dem slehten crump
und uz dem crumben wider sleht;
ir habet allen ungereht
an iuwer seil gevazzet:
ir minnet, daz iuch hazzet,
ir hazzet, daz iuch minnet.
wie sit ir sus gesinnet,
wie minnet ir so harte
der dinge widerwarte,
daz man der so vil an iu siht!
der iuch da wil, desn welt ir niht
und welt den, der iuch niene wil.
ir sit daz irresameste spil,
daz ieman uf dem brete kan.
er ist ein sinneloser man,
der ane bürgen durch daz wip
iemer geveilet den lip.
und zware iedoch darumbe niht,
swes ir jeht oder min vrouwe giht,
ez wirt al anders uf geleit
oder man brichet mir den eit.>
aber sprach diu küniginne:
< truhsaeze, dine sinne
die sint starc unde spaehe,
der spaehe an sinnen saehe;
si habent dem gelichen schin,
als si ze kemenaten sin
in der vrouwen tougenheit bedaht.
dar zuo hastu si vür braht
reht alse ein vrouwen ritter sol.
du weist der vrouwen art ze wol;
du bist darin ze verre komen:
ez hat dir der manne art benomen.
du minnest ouch ze harte
der dinge widerwarte.
mich dunket, dirst ouch wol dar mite.
du hast die selben vrouwen site
sere an din seil gevazzet:
du minnest, daz dich hazzet;
du wilt, daz dich niht enwil:
diz ist doch unser vrouwen spil;
waz nimest du dich hie mit an?
so dir got, du bist ein man,
laz uns unser vrouwen art.
dun bist niht wol dar mite bewart.
habe dine mannes sinne
und minne, daz dich minne;
welle, daz dich welle:
daz spil hat guot gevelle.
du seist uns ie genote,
du wellest isote
und si enwelle din niht.
daz ist ir art: wer mac des iht?
si lat der dinge vil hin gan,
die si doch vil wol möhte han.
ir ist der vil unmaere,
dem si doch vil liep waere,
der du zehant der erste bist.
daz selbe ir von mir gartet ist:
ich selbe enwart dir ouch nie holt.
ich weiz wol, alse entuot isolt:
ez ist ir gartet von mir.
du verliusest michel minne an ir.
diu schoene, diu reine
si waere ze gemeine,
obs iegelichen solte
wellen, der si wolte.
truhsaeze, als du hast geseit,
min herre der sol sinen eit
vil gerne an dir bewaeren.
sich, daz du dinen maeren
und diner rede so mite gast,
daz dus iht under wegen last:
volge dinen sachen!
ich hoere sagen, den trachen
den habe ein ander man erslagen:
sich, waz du da zuo wellest sagen.>
< wer waere der>< ich weiz in wol
und wil in bringen, swenne ich sol.>
< vrouwe, ez enist dekein man,
der sich hier umbe iht nimet an
und mich von minen eren
mit valsche waenet keren,
der mir state und reht wil geben,
dan si min lip umb und min leben
gewaget unde geveilet,
swie mir der hof erteilet,
hant wider hende,
e ich den vuoz gewende!>
< diz lobe ich> sprach diu künigin
< und wil des selbe bürge sin,
daz ich dich diser rede gewer
und dirn ze kampfe bringe her
von hiute unz an den dritten tac,
wan ich iezuo enmac,
den selben der den trachen sluoc.>
der künic sprach:< des ist genuoc.>
ouch sprachen al die herren do:
< truhsaeze, es ist genuoc also;
diz ist ein kurzlichiu bite:
ga dar, bestaete den kampf hie mite,
und tuo min vrouwe selbe alsam.>
der künec do von in beiden nam
triuwe unde gewisse giselschaft,
daz dirre kampf endehaft
des dritten tages waere.
hie mite zergie diz maere.
die vrouwen giengen beide dan
und namen aber ir spilman
in ir vliz und in ir pflege.
ir beider vliz was alle wege
mit süezer bedaehtekeit
niuwan an diu dinc geleit,
diu sin helfe solten wesen.
ouch was er iezuo wol genesen,
lieht an dem libe und schone var.
nu nam isot sin dicke war
und marctin uzer maze
an libe und an gelaze;
si blicte im dicke tougen
an die hende und under dougen;
si besach sin arme und siniu bein,
an den ez offenliche schein,
daz er so tougenliche hal;
si bespehete in obene hin zetal:
swaz maget an manne spehen sol,
daz geviel ir allez an im wol
und lobetez in ir muote.
nu daz diu schoene, guote
sine geschepfede so rich
und sine site so herlich
sunder bespehete unde besach.
ir herze tougenliche sprach:
< got herre wunderaere,
ist iht des wandelbaere,
dest ie begienge oder begast,
und dest an uns geschaffen hast,
sost hie zeware wandel an,
daz dirre herliche man,
an den du solhe saelekeit
libes halben hast geleit,
daz der als irrecliche
von riche ze riche
sine notdürfte suochen sol.
im solte billich unde wol
ein riche dienen oder ein lant,
des dinc also waere gewant.
diu werlt stat wunderliche,
so vil manic künicriche
besetzet ist mit swacher art,
daz ime der einez niht enwart.
ein lip also gebaere,
der so getugendet waere,
der solte guot und ere han.
an ime ist sere missetan.
got herre, du hast ime gegeben
dem libe ein ungelichez leben.>
sus redetes ofte diu maget.
nu haete ir muoter ouch gesaget
ir vater umbe den koufman
al von ende her dan,
als ir ez selbe habet vernomen,
diz dinc wiez allez her ist komen
und wie er nihtes gerte,
wan daz man in gewerte
vrides da nach mere,
swenner dekeine kere
naeme in daz künicriche
diz haetes ime heinliche
von ende unz ende gesaget.
hier under hiez ouch ime diu maget
ir knappen paranisen
sinen harnasch und sin isen
wiz unde schoene machen
und zandern sinen sachen
wol unde vlizeclichen sehen.
nu diz was allez geschehen:
ez was schone und wol bereit
und über ein ander hin geleit.
nu gie diu maget heinliche dar
und nam es alles sunder war.
nu ergiengez aber isolde,
also der billich wolde:
dazs aber ir herzequale
zem anderen male
vor den andern allen vant.
ir herze daz was dar gewant,
ir ouge allez dar wac,
da der harnasch da lac;
und enweiz niht, wie si des gezam,
daz si daz swert ze handen nam,
als juncvrouwen unde kint
gelustic unde gelengic sint
und weizgot ouch genuoge man.
si zoch ez uz und sach ez an
und schouwetez wa unde wa.
nu sach si den gebresten da;
si begunde an die scharten
lange unde sere warten
und gedahte in ir muote:
< sam mir got der guote,
ich waene, ich den gebresten han,
der hier inne solte stan,
und zware ich wil es nemen war.>
si brahte in unde saztin dar:
nu vuogete diu lucke
und daz vertane stucke
und waren alse einbaere,
als ob ez ein dinc waere,
als ouch gewesen waren
innerhalp zwein jaren.
nu begunde ir herze kalten
umbe ir schaden den alten.
ir varwe diu wart beide
von zorne und von leide
totbleich und iesa viuwerrot:
< a> sprach si< saeldelose isot,
owe mir unde wafen!
wer hat diz veige wafen
von curnewale her getragen?
hie wart min oeheim mite erslagen,
und der in sluoc, der hiez tristan.
wer gab ez disem spilman?
der ist doch tantris genant.>
die namen begunde si zehant
beide in ir sinnen ahten,
ir beider lut betrahten.
< a herre> sprach si wider sich
< dise namen die beswaerent mich.
ine kan niht wizzen, wie in si:
si lutent nahe ein ander bi.>
< tantris> sprach si< und tristan,
da ist binamen heinliche an.>
nu si die namen begunde
zetriben in dem munde,
nu geviel si an die buochstabe,
da man si beide schepfet abe,
und vant in disem al zehant
die selben, dies in jenem vant.
nu begundes an in beiden
die sillaben scheiden
und sazte nach alse vor
und kam reht uf des namen spor.
si vant ir ursuoche dar an:
vür sich so las si tristan,
her wider so las si tantris.
hie mite was si des namen gewis.
< ja ja> sprach aber diu schoene do
< ist disen maeren danne so,
disen valsch und dise trügeheit
hat mir min herze wol geseit.
wie wol ich wiste al dise vart,
sit ich in merkende wart,
sit ich an ime lip unde gebar
und sin dinc allez also gar
besunder in min herze las,
daz er gebürte ein herre was!
wer haete ouch diz getan wan er,
daz er von curnewale her
ze sinen totvinden vert
und wir in zwirnt haben ernert!
ernert? erst nu vil ungenesen.
diz swert daz muoz sin ende wesen!
nu ile, rich din leit, isot!
gelit er von dem swerte tot,
damite er dinen oeheim sluoc,
so ist der rache genuoc!>
si nam daz swert ze handen,
si gienc über tristanden,
da er in einem bade saz.
< ja> sprach si< tristan, bistu daz?>
< nein vrouwe, ich binz tantris.>
< so bistu, des bin ich gewis,
tantris unde tristan.
die zwene sint ein veiger man:
daz mir tristan hat getan,
daz muoz uf tantrisen gan:
du giltest minen oehein!>
< nein süeziu juncvrouwe, nein!
durch gotes willen, waz tuot ir?
gedenket iuwers namen an mir:
ir sit ein vrouwe unde ein maget.
swa man den mort von iu gesaget,
da ist diu wunnecliche isot
iemer an den eren tot.
diu sunne, diu von irlant gat,
diu manic herze ervröuwet hat,
a, diu hat danne ein ende!
owe der liehten hende,
wie zimet daz swert darinne?>
nu gie diu küniginne,
ir muoter, zuo den türen in:
< wie nu?> sprach si< waz sol diz sin?
tohter, waz tiutest du hie mite?
sint diz schoene frouwen site?
hastu dinen sin verlorn?
weder ist diz schimpf oder zorn?
waz sol daz swert in diner hant?>
< a vrouwe muoter, wis gemant
unser beider herzeswaere:
diz ist der mordaere,
tristan, der dinen bruoder sluoc.
nu habe wir guoter state genuoc,
daz wir uns an im rechen
und diz swert durch in stechen:
ezn kumet uns beiden niemer baz.>
< ist diz tristan? wie weistu daz?>
< ich weiz ez wol, ez ist tristan.
diz swert ist sin, nu sich ez an
und sich die scharten dar bi
und merke danne, ob erz si.
ich sazte iezuo diz stuckelin
ze dirre veigen scharten in:
owe, do sach ich, daz ez schein
einbaereliche und rehte als ein.>
< a> sprach diu muoter zehant,
< isot, wes hastu mich gemant?
daz ich min leben ie gewan,
und ist diz danne tristan,
wie bin ich dar an so betrogen!>
nu haete ouch isot uf gezogen
daz swert und trat hin über in.
ir muoter kerte zuo zir hin:
< la stan, isot> sprach si< la stan!
weist iht, waz ich vertriuwet han?>
< ine ruoche, zware ez ist sin tot.>
tristan sprach:< merzi, bele isot!>
< i übeler man>, sprach isot< i,
unde vorderstu merzi?
merzi gehoeret niht ze dir:
din leben daz lazest du mir!>
< nein tohter> sprach diu muoter do
< ezn stat nu leider niht also,
daz wir uns mügen gerechen,
wirn wellen danne brechen
unser triuwe und unser ere.
engahe niht ze sere:
er ist in miner huote
mit libe und mit guote.
ich han in, swiez dar zuo si komen,
genzliche in minen vride genomen.>
< genade vrouwe> sprach tristan:
< vrouwe, gedenket wol dar an,
daz ich iu guot unde leben
an iuwer ere han ergeben
unde enpfienget mich also.>
< du liugest!> sprach diu junge do
< ich weiz wol, wie diu rede ergie:
sin gelobete tristande nie
weder vride noch huote
an libe noch an guote.>
hie mite so lief sin aber an;
hie mite rief aber tristan:
< a bele isot, merzi, merzi!>
ouch was diu muoter ie da bi,
diu durnehte künigin:
er mohte sunder sorge sin.
ouch waerer zuo den stunden
in daz bat gebunden,
und isot eine da gewesen:
er waere doch vor ir genesen.
diu süeze, diu guote,
diu siure an wibes muote
noch herzegallen nie gewan,
wie solte diu geslahen man?
wan dazs et von ir leide
und ouch von zorne beide
solhe gebaerde haete,
als ob siz gerne taete,
und haete ouch lihte getan,
möhte si daz herze han;
daz was ir aber tiure
ze sus getaner siure.
doch was ir herze nie so guot,
sin haete zorn und unmuot,
wan si den horte unde sach,
von dem ir leide geschach.
si horte ir vint unde sahen
und mohte sin doch niht geslahen:
diu süeze wipheit lag ir an
unde zucte si da van.
an ir striten harte
die zwo widerwarte,
die widerwarten conterfeit
zorn unde wipheit,
diu übele bi ein ander zement,
swa si sich ze handen nement.
so zorn an isolde
den vint slahen wolde,
so gie diu süeze wipheit zuo:
< nein> sprach si suoze< niene tuo!>
sus was ir herze in zwei gemuot,
ein herze was übel unde guot.
diu schoene warf daz swert dernider
und nam ez aber iesa wider:
sin wiste in ir muote
under übel und under guote,
ze wederem si solte:
si wolte unde enwolte;
si wolte tuon unde lan.
sus lie der zwivel umbe gan,
biz doch diu süeze wipheit
an dem zorne sige gestreit,
so daz der totvint genas
und morolt ungerochen was.
hie mite warf si daz swert von ir,
weinende sprach si:< ouwe mir,
daz ich ie disen tac gesach!>
diu wise, ir muoter, zuo zir sprach:
< herzetohter mine,
die herzeswaere dine,
die selben die sint leider min
baz unde harter danne din;
nach gotes genaden sin gant dir
niht alse nahen alse mir.
min bruoder leider der ist tot:
daz was biz her min meistiu not.
nu vürhtich eine not von dir,
entriuwen tohter, diu gat mir
vil naher danne jeniu tuo:
mir wart nie niht so liep so duo.
e daz mir iht an dir geschehe,
daz ich reht ungerne sehe,
ich laze e gerne disen haz;
ich lide sanfter unde baz
eine swaere danne zwo.
min dinc daz stat mir iezuo so
umb den unsaeligen man,
der uns mit kampfe sprichet an:
wirn sehen genote dar zuo,
din vater der künec, ich unde duo
wir haben iemer mere
verloren unser ere
und enwerden niemer mere vro.>
jener in dem bade der sprach do:
< saeligen vrouwen beide,
eist war, ich han iu leide
und aber mit grozer not getan.
welt ir iuch, alse ir sult, enstan,
so wizzet ir wol, daz diu not
niht anders was niwan der tot:
den lidet note ein ieclich man,
die wile er sich generen kan.
swiez aber darumbe ergangen ist,
swiez iu nu ze dirre vrist
ze dem truhsaezen ist gewant,
daz keret allez zeiner hant:
dem sol ich ein guot ende geben,
ich meine, ob ir mich lazet leben
und es enirre mich der tot.
vrouwe isot und aber isot,
ich weiz wol, daz ir alle zit
sinnic unde saelic sit,
getriuwe unde bescheiden:
möht ich mich hin ziu beiden
einer rede verlazen
und woltet ir iuch mazen
übeler gebaerde her ze mir
und ouch des hazzes, des ir
tristande lange habet getragen,
ich wolte iu guotiu maere sagen.>
isote muoter isot
si sach in lange an und wart rot:
ir liehten ougen wurden vol.
< owe!> sprach si< nu hoere ich wol
und weiz vür war, daz ir ez sit:
ich zwivelt unz an dise zit.
nu habet ir mir die warheit
ungevraget geseit.
owi owi her tristan
daz ich iuwer ie gewalt gewan
so guoten, alse ich iezuo han,
und der also niht ist getan,
daz ich in also güeben müge,
als ez mir wege und alse ez tüge!
gewalt ist aber so manicvalt:
ich waene, ich mac wol disen gewalt
an minem vinde üeben,
daz reht so vil getrüeben
an einem übelen manne.
ja herre, wil ich danne?
entriuwen ja, ich waene.>
ie mitten kam brangaene
diu stolze, diu wise
lachende unde lise,
schone unde wol gestrichen
aldort her in geslichen
und sach daz swert da ligen bar,
die vrouwen beide riuwevar:
< wie nu?> sprach diu gevüege do
< disen gebaerden wiest den so?
waz maere tribet ir driu?
disiu vrouwen ougen wie sint diu
alsus trüebe und also naz?
diz swert hie lit, waz tiutet daz?>
< sich> sprach diu guote künigin,
< brangaene, herzeniftel min,
sich, wie wir alle sin betrogen:
wir haben ze blintliche erzogen
den slangen vür die nahtegalen,
dem rappen kerne vür gemalen,
der der tuben solte sin.
wie haben wir, herre trehtin,
den vint vür den vriunt ernert,
dem übelen tode zwirnt erwert
mit unser selber handen
unsern vint tristanden!
sich, warte, er sitzet: deist tristan.
nu han ich zwivel dar an,
weder ich mich reche oder entuo.
niftel, waz raetest du dar zuo?>
< nein vrouwe, tuot die rede hin!
iuwer saelde und iuwer sin
diu sint hie zuo ze guot,
daz ir iemer keinen muot
uf solhe untat gewinnet
und iemer so gunsinnet,
daz ir ze manslahte
iemer gewinnet ahte
unde ouch danne zeinem man,
des ir iuch habet genomen an
ze vride und ze huote.
esn wart iu nie ze muote,
des ich gote wol getruwen sol.
ouch sult ir des gedenken wol,
waz rede iuch mit im an gat,
diu niwan umb iuwer ere stat.
soltet ir iuwer ere geben
umb keines iuwers vindes leben?>
< waz wiltu danne, daz ich tuo?>
< vrouwe, da denket selbe zuo:
gat hinnen, lat in uz gan.
die wile muget ir rat han,
waz iu daz waegeste si.>
hie mite giengen si dan si dri
durch rat in ir heinliche.
isot diu sinneriche
< seht> sprachs< ir beide, sprechet an:
waz mag er meinen, dirre man?
er sprach wider uns beide daz,
wolten wir lazen disen haz,
den wir im lange haben getragen,
er wolte uns guotiu maere sagen:
waz diz si, des wundert mich.>
brangaene sprach:< da rate ich,
daz in nieman innen bringe
dekeiner slahte undinge,
biz wir bevinden sinen muot.
sin muot ist lihte vil guot
hin ziuwer beider eren.
man sol den mantel keren,
als ie die winde sint gewant.
wer weiz, ob er in irlant
durch iuwer ere komen ist.
hüetet sin ze dirre vrist
und lobet ouch eines iemer got:
daz dirre ungevüege spot
umb des truhsaezen valscheit
mit ime sol werden hin geleit.
got der haet unser ruoche
an unserre suoche;
wan waerer an den stunden
niht kurzliche vunden,
weiz got, so waerer iesa tot.
wizze crist, juncvrouwe isot,
so vüerez wirs, dannez var.
habet niht ungebaerde dar,
wan wirt er ihtes innen
und mag er danne entrinnen,
des hat er reht, daz er daz tuo.
von diu da denket beide zuo:
bietet ime ez alse wol,
alse man von rehte sol.
daz rate ich iu, des volget mir:
tristan der ist als edel als ir
unde ist höfsch unde wis,
vollekomen alle wis.
swie iu daz herze hin zim si,
sit ime doch höfschliche bi.
binamen, swes er habe gedaht,
in hat ernest uz braht.
sin gewerp und sin gerinc
der ist umb ernestlichiu dinc.>
sus stuondens uf und giengen dan
und kamen hin, da tristan
heinliche an sinem bette saz.
tristan sin selbes niht vergaz:
er vuor uf balde gegen in
und viel sa gegen in allen hin
und lac den höfschen süezen
vlehliche zuo den vüezen
und sprach ouch mit dem valle:
< genade, ir süezen alle,
habet genade wider mich!
lat mich geniezen, daz ich
durch iuwer ere und iuwern vromen
her bin in iuwer riche komen.>
diu liehte cumpanie,
die liehten alle drie,
ieglichiu warf ir ougen dan
und sahen alle ein ander an.
si stuonden unde er lac also.
< vrouwe> sprach brangaene do
< der ritter lit ze lange da.>
diu küniginne sprach iesa:
< waz wiltu nu, daz ich im tuo?
min herze stat mir niht dar zuo,
daz ich sin vriunt gewesen müge:
ine weiz niht, waz getuo, daz tüge.>
brangaene diu sprach aber zir:
< nu liebiu vrouwe, volget mir,
ir und min juncvrouwe isot:
ich weiz ez warez alse den tot,
daz irn in iuwern sinnen
unsanfte muget geminnen
vor iuwerm alten leide.
so gelobet im doch daz beide,
daz er des libes sicher si.
er geredet vil lihte da bi
sines vrumen aber eteswaz.>
die vrouwen sprachen:< nu si daz.>
hie mite so hiez sin uf stan.
nu diz gelübede was getan,
si sazen alle viere nider.
tristan greif an sin maere wider.
< seht> sprach er< vrouwe künigin,
welt ir nu min guot vriunt sin,
ich wil iu daz in ein tragen
noch innen disen zwein tagen
deiswar an allen argen list
iuwer tohter, diu iu lieb ist,
dazs einen edelen künic nimet,
der ir ze herren wol gezimet,
schoene unde milte,
zem sper und zem schilte
ein ritter edel und uz erkorn,
von künigen unz her geborn
und ist ouch danne da bi
vil richer, danne ir vater si.>
< entriuwen> sprach diu künigin
< möhtich der rede gewis sin,
ich volgete unde taete
swes mich ieman baete.>
< vrouwe> sprach aber tristan
< ich gewisse iuch schiere dar an:
bewaere ichz iu zehant niht,
so diu suone geschiht,
so lat mich uz dem vride wesen
und lat mich niemer genesen.>
diu wise sprach:< brangaene, sprich,
waz raetestu, wie dunket dich?>
< da dunket mich sin rede guot
und rate ouch daz, daz ir ez tuot.
leget allen zwivel hin
und stat uf beide und küsset in!
al si ich niht ein künigin,
ich wil ouch an der suone sin:
er was min mac, swie arm ich si.>
sus kusten sin do alle dri;
doch tetez isot diu junge
mit langer widerunge.
nu disiu suone alsus geschach,
tristan aber zen vrouwen sprach:
< nu weiz ez got der guote,
ine wart in minem muote
so vro nie, alse ich iezuo bin;
ich han al den sorgen hin
gewartet unde nach gesehen,
die mir möhten geschehen,
daz ich mich des versehen sol
ich versihe michs niht, ich weiz ez wol,
daz ich in iuwern hulden bin.
nu leget alle sorge hin:
ich bin iu zeren und ze vromen
von curnewale z irlant komen.
sit miner ereren vart,
daz ich hie generet wart,
sit sprach ich iemer mere
iuwer lop und iuwer ere
ze minem herren marke,
unz ime den muot so starke
mit rate an iuch gewante,
daz er dar an genante -
kume, unde sage iu umbe waz:
beidiu er vorhte den haz
und wolte ouch durch den willen min
eliches wibes ane sin,
daz ich sin erbaere
nach sinem tode waere.
hie wiset aber ich in van,
unz er mir volgen began.
sus wurden wir zwene under uns zwein
dirre selben reise in ein:
durch daz kam ich in irlant,
durch daz sluoc ich den serpant;
und habet ir iuwer arbeit
vil saelecliche an mich geleit,
des sol min juncvrouwe sin
vrouwe unde künigin
ze curnewale und z engelant.
nu ist iu min geverte erkant.
saeligiu massenie,
saeligen alle drie:
nu lat ez ouch verholn sin.>
< nu saget mir> sprach diu künigin
< ob ich ez minem herren sage
und eine suone in ein trage:
missetuon ich iht dar an?>
< nein ir, vrouwe> sprach tristan
< er solz von rehte wizzen.
sit et dar an gevlizzen,
daz mir kein schade iht uf erste.>
< nein herre, vürhtet iu nime,
dan ist niemere sorgen an.>
hie mite giengen die vrouwen dan
in ir heinliche sunder
und ahteten hier under
sin gelücke und sine linge
an iegelichem dinge.
ir iegelichiu seite
von siner wisheite:
diu muoter sus, brangaene so.
< sich, muoter> sprach diu tohter do
< wie wunderlichen ich bevant,
daz er tristan was genant:
do ich des swertes zende kam,
die namen ich ze handen nam
tantris unde tristan;
nu ich si triben began,
nu beduhte mich an in zwein,
si haeten eteswaz in ein.
da nach begunde ich trahten
und anclichen ahten
und vant do mit den buochstaben,
die man ze beiden namen sol haben,
daz ez allez ein was;
wan swederthalp ich hin las,
son was ie nieme dar an
wan tantris oder tristan
und ie an einem beide:
nu muoter, nu scheide
disen namen tantris
in ein tan und in ein tris
und sprich daz tris vür daz tan,
so sprichestu tristan;
sprich daz tan vür daz tris,
so sprichest aber tantris.>
diu muoter segenete sich:
< got> sprach si< der gesegene mich!
von wannen kam dir ie der sin?>
nu si dri von im under in
geredeten maneger hande,
diu künigin diu sande
nach dem künege; der kam dar.
< seht, herre> sprach si< nemet war:
ir sult uns einer bete gewern,
der wir dri ernestliche gern:
tuot irz, ez kumet uns allen wol.>
< ich volge, swes ich volgen sol;
swaz ir wellet, deist getan.>
< habet irz danne an mich verlan?>
sprach aber diu guote künigin.
< ja, swaz ir wellet, daz sol sin.>
< genade herre, deist genuoc:
herre, der minen bruoder sluoc,
tristan, den han ich hinne;
den sult ir iuwer minne
und iuwer hulde lazen han.
sin gewerp der ist also getan,
daz diu suone vuoge hat.>
der künec sprach:< triuwen, disen rat
den laze ich baltliche an dich:
er gat dich mere an danne mich.
morolt din bruoder der was dir
naher gesippe danne mir.
hastuz umbe in varen lan,
wiltu, so han ouch ichz getan.>
sus seite si dem künege do
tristandes maere rehte also,
als er ir selbe sagete.
diz maere daz behagete
dem künege wol und sprach ir zuo:
< nu sich, daz erz mit triuwen tuo.>
diu künigin do sande
brangaenen nach tristande;
und alse tristan in gie,
dem künege er sich ze vüezen lie:
< genade herre künec!> sprach er.
< stat uf, her tristan, gat her>
sprach gurmun< unde küsset mich:
ungerne so verkiuse ich,
iedoch verkiusich disen zorn,
sit in die vrouwen hant verkorn.>
< herre> sprach aber tristan
< an dirre suone da ist an
min herre und beidiu siniu lant?>
< ja herre> sprach gurmun zehant.
nu disiu suone zende kam,
diu künigin tristanden nam
und saztin zuo zir tohter nider
und bat in ouch daz maere wider
ir herren al von erste sagen,
wie ez sich haete dar getragen
an allen disen sachen
beidiu umbe den trachen
und umbe des küneges markes ger:
daz seite er aber von ende her.
der künec sprach aber:< her tristan,
nu wie bewar ich mich hier an,
daz ich der rede gewis si?>
< vil wol, herre, ich han hie bi
mines herren vürsten alle.
swaz gewisheit iu gevalle,
die saget ir mir; diu ist getan,
die wile und ich ir einen han.>
hie mite so schiet der künic dan.
die vrouwen unde tristan
die beliben aber eine da.
tristan nam paranisen sa:
< geselle> sprach er< ga hin abe:
da stat ein kiel in der habe,
da ganc geswasliche hin
und vrage, welher under in
curvenal da si genant:
dem selben rune zehant,
daz er ze sinem herren ge;
und sage ouch nieman nieme
und bringe in lise, als höfsch du sis.>
nu herre, daz tet paranis:
er brahtin also lise dar,
daz sin nieman wart gewar.
nus in zer kemenaten
vür die vrouwen traten,
im neic diu küniginne
und nieman me darinne.
sin namen sin durch daz niht war,
ern kam niht alse ein ritter dar.
nu curvenal tristanden
den vrouwen under handen
vrolichen unde gesunden sach,
in franzoiser wise er sprach:
< ha bea duz sire,
durch gotes willen, waz tuot ir,
daz ir sus wunnecliche
in disem himelriche
sus luzet verborgen
und lat uns in den sorgen?
wir wanden alle sin verlorn;
biz iezuo haetich wol gesworn,
daz ir niht lebende waeret.
wie habet ir uns beswaeret!
iuwer kiel und iuwer liute
die geswuoren wol noch hiute
und habent ez da vür, ir sit tot,
und sint mit micheler not
her unze an dise naht beliben
und haeten daz in ein getriben,
si wolten hinaht hinnen sin.>
< nein> sprach diu guote künigin
< er lebet gesunder unde vro.>
und tristan der begunde do
britunsch sprechen wider in:
< curvenal> sprach er< ga balde hin
und sage hin nider, min dinc ste wol
und ich ez allez enden sol,
da nach wir uz sin gesant.>
hie mite so seiter ime zehant
sine linge al von grunde,
so er ebeneste kunde.
nu er im haete geseit
sin gelücke und sin arbeit,
< nu> sprach er< balde, ga hin nider.
sage minen lantherren wider
und ouch den rittern dar zuo,
daz ir iegelicher vruo
mit sinen dingen si bereit
wol gestrichen unde gecleit
mit der aller besten wat,
die ir iegelicher hat,
und nemen mines boten war;
swenne ich in den sende dar,
so riten her ze hove ze mir.
ouch sende ich morgen vruo ze dir,
so sende mir den cleinen schrin,
da miniu cleinoede inne sin
und miniu cleider damite,
diu von dem allerbesten snite.
dich selben cleide ouch also wol,
alse ein hövesch ritter sol.>
curvenal neic und kerte dan.
brangaene sprach:< wer ist der man?
in dunket waerliche
hier inne ein himelriche:
weder ist er ritter oder kneht?>
< vrouwe, swa vür irn geseht,
er ist ein ritter unde ein man;
dan habet dekeinen zwivel an,
daz disiu sunne nie beschein
tugenthafter herze kein.>
< a, saelic müezer iemer sin!>
sprach ietwederiu künigin
und min vrou brangaene ouch dermite,
diu höfsche und diu wol gesite.
nu curvenal zem schiffe kam,
sine rede ze handen genam
da nach, als ime was vür geleit
er seite in, alse im was geseit
und ouch wier tristanden vant.
nu gebarten si zehant,
reht alse der tot ist gewesen
und von dem tode ist wider genesen:
als vröuten si sich alle do.
da waren aber genuoge vro
durch die lantsuone mere
dan durch tristandes ere.
die nidegen barune
si griffen an ir rune
und an ir sprachen wider als e.
si zigen tristanden aber do me
durch dise richen linge
zouberlicher dinge;
iegelicher sprach besunder:
< hie merket alle wunder,
waz dirre man wunders kan.
ja herre, waz kan dirre man,
daz er ez allez endet,
dar an er sich gewendet!>
hie mite so was ouch der tac komen,
der da zem kampfe was genomen,
und was vil michel herschaft,
des lantvolkes michel craft
vor dem künege in dem sal.
ouch was da maneger hande zal
under den guoten knehten;
si vrageten, wer da vehten
vür die maget isolde
mit dem truhsaezen wolde:
diu vrage gie her unde hin.
nun was et nieman under in,
der iht hier umbe erkande.
under diu was ouch tristande
sin schrin und siniu cleider komen;
da haeter sunder uz genomen
dri gürtele den vrouwen drin,
daz keiserin noch künigin
nie keinen bezzeren gewan.
schapel unde vürspan,
seckel unde vingerlin,
der was ebene vol der schrin
und was daz allez also guot,
daz niemer keines herzen muot
des gedenken möhte,
waz ez bezzer töhte.
desn kam ouch nie niht dervan,
wan alse vil daz tristan
im selbem dar van genam
einen gürtel, der im rehte kam,
ein schapel unde ein spengelin,
diu ime gebaere mohten sin.
< ir schoenen> sprach er< alle dri,
disen schrin und swaz darinne si,
damite so schaffet alle
und tuot, swaz iu gevalle.
mit disen maeren gienger dan;
siniu cleider leiter an
und kerte dar zuo sinen pin
und vleiz sich, wie er sich darin
gefeitierte also wol,
als ein volmüete ritter sol.
ze wunsche stuonden ime ouch die.
nu er wider in zen vrouwen gie
und sin begunden schouwen,
nu begunden in die vrouwen
durch ir gedanke lazen gan.
er duhtes alle dri getan
schone unde saelicliche.
die dri saeldenriche
si gedahten alle in einer vrist:
< zeware, dirre man der ist
ein menlich creatiure;
sin wat und sin figiure
si schepfent wol an ime den man:
si zement so wol ein ander an;
sin dinc ist allez wol gewant.>
nu haete ouch tristan besant
sine cumpanie: diu was komen
und haeten einen stuol genomen
nach ein ander in dem sal.
da gie diu michel werlde al
und beschouweten besunder
der cleidere wunder,
dius an in allen sahen.
genuoge da jahen,
ezn getrüege nie so manic man
als ebenguotiu cleider an.
dazs aber alle stille swigen,
dem lantgesinde rede verzigen,
daz geschach durch die geschiht:
sin kunden der lantsprache niht.
hie mite sant ouch der künic in
einen boten nach der künigin,
daz si ze hove kaeme
und ir tohter zuo zir naeme.
< isot> sprach si< wol uf, ga wir!
her tristan, so belibet ir:
ich tuon zehant nach iu gesant,
so neme iuch brangaene an ir hant
und gat ir zwei nach uns darin!>
< gerne, vrouwe künigin.>
sus kam diu küniginne isot,
daz vroliche morgenrot,
und vuorte ir sunnen an ir hant,
daz wunder von irlant,
die liehten maget isote;
diu sleich ir morgenrote
lise unde staeteliche mite
in einem spor, in einem trite,
suoze gebildet über al,
lanc, uf gewollen unde smal,
gestellet in der waete,
als si diu minne draete
ir selber zeinem vederspil,
dem wunsche zeinem endezil,
da vür er niemer komen kan.
si truoc von brunem samit an
roc unde mantel, in dem snite
von franze, und was der roc damite
da engegene, da die siten
sinkent uf ir liten,
gefranzet unde genget,
nahe an ir lip getwenget
mit einem borten, der lac wol,
da der borte ligen sol.
der roc der was ir heinlich,
er tet sich nahen zuo der lich:
ern truoc an keiner stat hin dan,
er suohte allenthalben an
al von obene hin ze tal;
er nam den valt unde den val
under den vüezen alse vil,
als iuwer iegelicher wil.
der mantel was ze vlize
mit herminer wize
innen al uz gezieret,
bi zilen geflottieret;
ern was ze kurz noch ze lanc:
er swebete, da er nider sanc,
weder zer erden noch enbor.
da stuont ein höfscher zobel vor
der maze, als in diu maze sneit,
weder ze smal noch ze breit,
gesprenget, swarz unde gra:
swarz unde gra diu waren da
also gemischet under ein,
daz ir dewederez da schein.
der nam ouch sine crumbe
reht an der wize al umbe,
da der zobel die vuoge nimet,
da diz bi dem so wol gezimet.
diu tassel da diu solten sin,
da was ein cleinez snuorlin
von wizen berlin in getragen.
da haete diu schoene in geslagen
ir dumen von ir linken hant.
die rehten haete si gewant
hin nider baz, ir wizzet wol,
da man den mantel sliezen sol,
und sloz in höfschliche in ein
mit ir vingere zwein:
vürbaz da viel er selbe wider
und nam den valt al zende nider,
daz man diz unde daz da sach,
ich meine vederen unde dach:
man sach ez innen und uzen
und innerthalben luzen
daz bilde, daz diu minne
an libe und an dem sinne
so schone haete gedraet:
diu zwei, gedraet unde genaet,
diun vollebrahten nie baz
ein lebende bilde danne daz.
gevedere schachblicke
die vlugen da snedicke
schachende dar unde dan:
ich waene, isot vil manegen man
sin selbes da beroubete.
si truoc uf ir houbete
einen cirkel von golde
smal, alse er wesen solde,
geworht mit spaehem sinne.
da lagen gimmen inne,
erwünschete steine,
vil lieht und iedoch cleine,
die besten von dem lande:
smaragde und jachande,
saphire und calcedone,
und waren die so schone
wa unde wa darin geleit,
daz wercmannes wisheit
nach rehter spacheite
nie steine baz geleite.
da luhte golt unde golt,
der cirkel unde isolt
in widerstrit ein ander an.
dan was kein alse wise man,
haeter der steine niht gesehen,
daz er iemer haete verjehen,
daz da kein cirkel waere:
so gelich und alse einbaere
was ir har dem golde.
sus gienc isot isolde,
diu tohter ir muoter bi,
vro und aller sorgen vri.
ir trite die waren unde ir swanc
gemezzen weder kurz noch lanc
und iedoch beider maze.
si was an ir gelaze
ufreht und offenbaere,
gelich dem sperwaere,
gestreichet alse ein papegan;
si liez ir ougen umbe gan
als der valke uf dem aste;
ze linde noch ze vaste
haeten si beide ir weide.
si weideten beide
als ebene und alse lise
und in so süezer wise,
daz da vil lützel ougen was,
in enwaeren diu zwei spiegelglas
ein wunder unde ein wunne.
diu wunnebernde sunne
si breite ir schin über al,
si ervröute liute unde sal
slichende neben ir muoter hin.
si zwo si waren under in
in süezer unmuoze
mit zweier hande gruoze
grüezende unde nigende,
sprechende unde swigende.
ir reht was an in beiden
besetzet unde bescheiden:
ir eine gruozte, diu ander neic,
diu muoter sprach, diu tohter sweic.
diz triben die wol gezogen zwo:
diz was ir unmuoze do.
nu daz sich isot unde isot,
diu sunne unde ir morgenrot,
haeten nider gelazen,
dem künege bi gesazen,
nu nam der truhsaeze allez war
und vragete her unde dar,
wa der gewaltesaere,
der vrouwen kempfe waere.
des was er unberihtet da.
sine mage nam er sa:
der was ein michel her umb in.
vür den künec so gienger hin.
dem gerihte antwurte er sich:
< nu herre> sprach er< hie bin ich
und vordere min kampfreht.
wa ist nu der guote kneht,
der mich an minen eren
hie waenet umbe keren?
ich han noch vriunde unde man.
ouch ist min reht so guot hier an:
tuot mir daz lantreht, alse ez sol,
ich geteidinge wol.
gewalt entsitze ich cleine,
irn tuot ez danne al eine.>
< truhsaeze> sprach diu künigin
< sol dirre kampf unwendic sin,
son weiz ich rehte, waz getuo:
ich bin dar ungewarnet zuo.
und zware woltestun noch lan
uf solhe rede understan,
daz isot dirre maere
ledic und ane waere,
truhsaeze, zware ez kaeme dir
ze alse guoten staten als ir.>
< ledic?> sprach der ander do
< ja vrouwe, ir taetet ouch also,
ir liezet ouch gewunnen spil.
swaz ir geredet, ich waene, ich wil
mit vrumen und mit eren
von disem spile keren.
ich haete michel arbeit
unsinneclichen an geleit,
solte ich nu dar von gan.
vrouwe, ich wil iuwer tohter han:
daz ist daz ende dar an.
ir wizzet in so wol, den man,
der den trachen da sluoc.
den bringet, sost der rede genuoc.>
< truhsaeze> sprach diu künigin
< ich hoere wol, ez muoz et sin:
ich muoz min selbe nemen war.>
si wincte paranise dar:
< ga hin> sprach si< und brinc den man.>
nu sahens alle ein ander an,
ritter und barune.
under in wart michel rune,
vil vrage und manic maere,
wer der kempfe waere.
nun wistez ir dekeiner da.
hie mite kam ouch geslichen sa
diu stolze brangaene,
daz schoene volmaene,
und vuorte ze handen
ir geverten tristanden.
diu stolze und diu wol gesite
si gieng im siteliche mite,
an libe und an gelaze
liutsaelic uzer maze,
ir muotes stolz unde vri.
ouch gieng ir ir geverte bi
in stolzlicher wise;
des dinc was ouch ze prise
und ze wunder uf geleit
an iegelicher saelekeit,
diu den ritter schepfen sol:
ez stuont allez an im wol,
daz ze ritters lobe stat.
sin geschepfede und sin wat
die gehullen wunnecliche in ein:
si bildeten under in zwein
einen ritterlichen man.
er truoc cyclades cleider an,
diu waren uzer maze rich,
vremede unde lobelich.
sin waren niht von hove geben:
daz golt daz was darin geweben
niht in der hovemaze:
die sidenen straze
die kos man kumeliche da:
si waren wa unde wa
so mit dem golde ertrenket
und in daz golt versenket,
daz man daz werc da kume sach.
ein netze daz was uf daz dach
von cleinen berlin getragen:
die maschen alse wit geslagen,
als ein hant an der breite hat.
dar durch so bran der cyclat
reht alse ein glüejender kol.
er was von timit innen vol,
vil bruner danne ein violate,
reht ebenbrun der gloien blate.
der selbe pfelle der tet sich
an den valt und an den strich
alse nahe und alse wol,
als ein pfelle beste sol:
er stuont dem lobelichen man
wol unde lobelichen an
und alle wis nach siner ger.
uf sinem houbete truoc er
von spaehem werke spaehen schin,
ein wunneclich schapelekin,
daz rehte alsam ein kerze bran:
da luhten alse sterne van
topazen und sardine,
crisoliten und rubine.
ez was lieht unde clar,
ez haete im houbet unde har
clarlichen umbevangen.
sus kam er in gegangen
rich unde hohe gemuot.
sin gebar was herlich unde guot.
al sin geverte daz was rich:
er was selbe rilich
an allen sinen sachen.
si begunden ime rum machen,
da er zem palas in gie.
hie mite so wurden sin ouch die
von curnewale gewar:
si sprungen vroliche dar,
si gruozten unde enpfiengen,
da si bihanden giengen,
brangaenen und tristanden;
si namen si ze handen
die geverten beide, si und in,
und condewiertens under in
schone unde herliche
hin vür daz künicriche.
künec, ietweder künigin
si taten ime ir tugende schin:
si stuonden uf und gruozten in.
tristan der neic in allen drin;
da nach gruozten si drie
tristandes cumpanie
herliche und also wol,
als man von rehte herren sol.
hie mite kam al diu ritterschaft
zuo gedrungen herhaft
und gruozten die geste,
der geverte ir keiner weste.
jene bekanden aber iesa
ir vetere unde ir mage da,
die von curnewale z irlant
ze zinse waren gesant.
da lief vor vröuden manic man
veter unde mage weinend an:
vröude unde clage der was da vil,
der ich niht sunder rechen wil.
der künec do tristanden nam
selb andern, alse er dar kam,
in und brangaenen die mein ich,
unde sazte si ze sich
und vuoget aber under in daz,
daz tristan innerthalben saz.
so sazen anderthalben sin
die saeligen zwo künigin.
ritter und barune,
tristandes cumpanjune,
die sazen uf den esterich:
und aber also, daz iegelich
dem gerihte under ougen sach,
und sahen, swaz so da geschach.
hie mite huop von tristande
daz gesinde von dem lande
manec gerune und manic zale.
ich weiz ez wol, daz in dem sale
uz maneges mannes munde
lobebrunnen vil begunde
uf wallen unde enspringen
von allen sinen dingen:
si sageten ime lob unde pris
maneger hande und manege wis.
ir genuoge sprachen daz:
< wa geschuof ie got figiure baz
ze ritterlichem rehte?
hi, wie ist er ze vehte
und ze kampfwise
gestellet so ze prise!
wie sint diu cleider, diu er treit,
so rilichen uf geleit!
ezn gesach nie man in irlant
sus rehte keiserlich gewant.
sin massenie diust gecleit
mit küniclicher richeit.
und waerliche, swer er si
erst muotes unde guotes vri.>
alsolher rede was da genuoc.
der truhsaeze der truoc
den ezzich in den ougen.
diu rede ist ane lougen.
nu hiez man ruofen in den sal
eine stille über al.
diz was getan; nu daz geschach,
daz nieman wort noch halbez sprach,
der künic sprach:< truhsaeze, sprich,
wes vermizzest du dich?>
< herre, ich sluoc den serpant.>
der gast stuont uf und sprach zehant:
< herre, irn tatet.>< herre, ich tete,
ich bewaerez wol an dirre stete.>
< mit waz bewaerde?> sprach tristan.
< diz houbet, seht, daz brahtich dan.>
< herre künec> sprach tristan do
< sit er des houbetes so
ze bewaerde wil jehen,
so heizet in daz houbet sehen:
vindet man die zungen da,
ich entwiche mines rehtes sa
und wil von mime criege gan.>
sus wart daz houbet uf getan
und niht darinne vunden.
tristan hiez an den stunden
die zungen bringen: diu kam dar.
< ir herren> sprach er< nemet war
und seht, ob si des trachen si.>
nu stuonden sis im alle bi
und jahens al gemeine
wan der truhsaeze al eine,
der woltez widerreden ie;
nun wister aber rehte wie:
der veige der begunde
mit zungen und mit munde,
mit rede und mit gedanken
schranken unde wanken,
ern kunde sprechen noch gelan,
ern wiste, waz gebaerde han.
< ir herren alle> sprach tristan
< hie merket alle wunder an,
wie sich diz hie zuo habe getragen:
do ich den trachen haete erslagen
und ime mit lihter arbeit
uz sinem toten rachen sneit
dise zungen und si dannen truoc,
daz er in sider ze tode sluoc.>
die herren sprachen alle:
< an disem lantschalle
ist lützel eren bejaget.
swaz ieman sprichet oder gesaget,
unser iegelich der weiz daz wol,
ob man ze rehte reden sol,
der aller erest dar kam
und die zungen da nam,
der sluoc ouch den serpant.>
des wart gevolget zehant.
nu daz dem valschen gebrast
unde der valschelose gast
des hoves volge gewan,
< her künec> sprach aber tristan
< nu sit der triuwen gemant:
iuwer tohter stat in miner hant.>
der künec sprach:< herre, des gih ich,
als ir gelobetet wider mich.>
< nein herre> sprach der valsche do
< durch got ensprechet niht also.
swiez hier umbe ergangen si,
da ist zeware untriuwe bi
und ist mit valsche hie zuo komen
e aber mir werde benomen
min ere mit unrehte,
si muoz mir e mit vehte
und mit kampfe hin gan:
herre, ich wil den kampf bestan.>
< truhsaeze> sprach diu wise isot
< du teidingest ane not:
mit wem wiltu kampfrehten?
dirre herre wil niht vehten:
er hat doch an isolde
behabet, daz er wolde.
er waere tumber danne ein kint
und vaehter mit dir umbe den wint.>
< warumbe, vrouwe?> sprach tristan
< e danner jehe, daz wirn hier an
gewalten unde unrehten,
ich wil e mit im vehten.
herre unde vrouwe, sprechet dar,
gebietet ime daz, daz er var
wol balde wafenen sich:
bereite sich, als tuon ich mich.>
alse der truhsaeze sach,
daz sich diu rede ze kampfe brach,
sine mage und sine man
die nam er alle und gie dan
an eine sprache sunder
und suohte rat hier under.
nu duhte si daz maere
so rehte lasterbaere,
daz er da lützel rates vant.
ir iegelicher sprach zehant:
< truhsaeze, diniu tagedinc
diu haeten boesen ursprinc,
ze boesem ende sints ouch komen.
waz hastu dich an genomen?
wiltu dich mit unrehte
bieten ze vehte,
daz gat dir waetlich an daz leben
waz rates müge wir dir gegeben?
hien gehoeret rat noch ere zuo:
verliusest du daz leben nuo
ze gar verlorner ere,
sost aber des schaden noch mere.
uns dunket alle und sehen daz wol,
der wider dich da vehten sol,
derst ein geherzet man zer not:
bestastun, zware ez ist din tot.
sit dich des valandes rat
verraten an den eren hat,
so behabe dinen lip doch.
versuoche unde besich noch,
ob diz laster und die lüge
ieman hin gelegen müge
mit keiner slahte maere.>
do sprach der lügenaere:
< wie welt ir, daz ich daz getuo?>
< da rate wir dir kurze zuo:
ga wider in unde gich,
dine vriunt die heizen dich
dise vorderunge varen lan:
nu wellestu davon gan.>
der truhsaeze tet also.
er gie wider in und seite do,
sine mage und sine man
die haeten in genomen da van,
nu wolter ouch davon sin.
< truhsaeze> sprach diu künigin
< dazn wandich niemer geleben,
dazt iemer soltest uf gegeben
alse gar gewunnen spil.>
alsolhes spottes wart da vil
getriben über den palas.
der arme truhsaeze was
ir gige unde ir rotte;
si triben in mit spotte
umbe und umbe als einen bal.
da wart von spotte michel schal.
sus nam der valsch ein ende
mit offenlicher schende.
do disiu rede gendet was,
der künec seit in den palas
sines landes cumpanjunen,
rittern und barunen,
daz diz tristan waere,
und kündet in diz maere,
als er ez haete vernomen,
warumbe er z irlant waere komen
und wier gelobet haete,
er soltez ime da staete
mit markes vürsten machen
mit allen den sachen,
als er im vor benande.
daz gesinde von irlande
was dirre maere sere vro.
die lantherren sprachen do,
daz diu suone waere
gevellic unde gebaere,
wan langez hazzen under in
tribe ie die zit mit schaden hin.
der künec gebot unde bat,
daz in tristan an der stat
der rede gewis taete,
als erm gelobet haete.
er tet ouch also: tristan
und alle sines herren man
die swuoren zuo dem male
daz lant ze curnewale
ze morgengabe isolde,
und daz si wesen solde
vrouwe über allez engelant.
hie mite bevalch gurmun zehant
isolde hant von hande
ir vinde tristande.
ir vinde spriche ich umbe daz:
si was im dannoch gehaz.
tristan der nams an sine hant:
< künec> sprach er< herre von irlant,
wir biten iuch, min vrouwe und ich,
daz ir durch si und ouch durch mich,
ez sin ritter oder kint,
die her ze zinse geben sint
von curnwal und von engelant,
die suln in miner vrouwen hant
billichen und von rehte sin,
wan sist der lande künigin,
daz ir ir die lazet vri.>
< vil gerne> sprach der künec< daz si:
eist wol mit minen minnen,
varnts alle mit iu hinnen.>
der maere wart manc herze vro.
tristan der hiez gewinnen do
einen kiel ze sinem kiele
und daz ouch der geviele
im selben unde isolde
und da zuo, swem er wolde.
und alse ouch der bereit wart,
tristan bereite sich zer vart:
in allen den enden,
da man die ellenden
ze hove und in dem lande vant,
die besande man zehant.
die wile und sich ouch tristan
mit sinen lantgesellen dan
bereite unde berihtete,
die wile so betihtete
isot diu wise künigin
in ein glasevezzelin
einen tranc von minnen,
mit also cleinen sinnen
uf geleit und vor bedaht,
mit solher crefte vollebraht:
mit sweme sin ieman getranc,
den muoser ane sinen danc
vor allen dingen meinen
und er da wider in einen:
in was ein tot unde ein leben,
ein triure, ein vröude samet gegeben.
den tranc den nam diu wise,
si sprach brangaenen lise:
< brangaene> sprach si< niftel min,
la dir die rede niht swaere sin,
du solt mit miner tohter hin;
da nach so stelle dinen sin.
swaz ich dir sage, daz vernim:
diz glas mit disem tranke nim,
daz habe in diner huote
hüetes vor allem guote.
sich, daz es uf der erde
ieman innen werde.
bewar mit allem vlize
daz es ieman enbize.
vlize dich wol starke:
swenne isot unde marke
in ein der minne komen sin,
so schenke in disen tranc vür win
und la sin trinken uz in ein.
bewar daz, daz sin mit in zwein
ieman enbize, daz ist sin,
noch selbe entrinkes niht mit in:
der tranc der ist von minnen;
daz habe in dinen sinnen.
ich bevilhe dir isote
vil tiure und vil genote.
an ir so lit min beste leben.
ich unde si sin dir ergeben
uf alle dine saelekeit:
hie mite si dir genuoc geseit.>
< trut vrouwe> sprach brangaene do
< ist iuwer beider wille also,
so sol ich gerne mit ir varn,
ir ere und al ir dinc bewarn,
so ich iemer beste kan.>
urloup nam do tristan
und al sin liut hie unde dort.
si schieden ze weisefort
mit michelen vröuden abe.
nu volget ime unz in die habe
durch isote minne
künec unde küniginne
und al ir massenie.
sin unverwande amie,
sin unverwantiu herzenot,
diu liehte wunnecliche isot
diu was im zallen ziten
weinende an der siten;
ir vater, ir muoter beide
vertriben mit manegem leide
die selben kurzen stunde.
manec ouge da begunde
riezen unde werden rot.
isot was maneges herzen not:
si bar vil manegem herzen
tougenlichen smerzen.
diu weineten genote
ir ougen wunne, isote.
da was gemeine weine:
da weineten gemeine
vil herzen und vil ougen
offenlichen unde tougen.
und aber isot und aber isot,
diu sunne unde ir morgenrot,
und ouch daz volmaene,
diu schoene brangaene,
do si sich muosen scheiden,
diu eine von den beiden,
do sach man jamer unde leit:
diu getriuweliche sicherheit
schiet sich mit manegem leide.
isot kuste si beide
dicke und ze manegem male.
nu die von curnewale
unde ouch irlandaere,
der vrouwen volgaere,
alle ze schiffe waren komen
und haeten urloup genomen.
tristan der gie ze jungest in:
diu liehte junge künigin,
diu bluome von irlant,
isot diu gieng im an der hant
truric unde sere unvro.
si zwei si nigen dem lande do
und baten den gotes segen
der liute unde des landes pflegen.
si stiezen an und vuoren dan;
mit hoher stimme huobens an
und sungen eines unde zwir:
< in gotes namen varen wir>
und strichen allez hinewart.
nu was den vrouwen zuo zir vart
mit tristandes rate
ein kielkemenate
nach heinlicher sache
gegeben zuo zir gemache.
da was diu küniginne
mit ir juncvrouwen inne
und mit in lützel kein man
wan underwilen tristan:
der gie wilent darin
und troste die künigin,
da sie weinende saz.
diu weinde unde clagete daz,
dazs also von ir lande,
da si die liute erkande,
und von ir vriunden allen schiet
und vuor mit der unkunden diet,
sin wiste war oder wie.
so troste si tristan ie,
sor suozeste kunde;
ze iegelicher stunde,
alse er zuo zir triure kam,
zwischen sin arme er si nam
vil suoze unde lise
und niuwan in der wise,
als ein man sine vrouwen sol.
der getriuwe der versach sich wol,
daz er der schoenen waere
ein senfte zuo zir swaere.
und alse dicke als ez ergie,
daz er sin arme an si verlie,
so gedahte ie diu schoene isot
an ir oeheimes tot
und sprach ie danne wider in:
< lat stan, meister, habet iuch hin,
tuot iuwer arme hin dan!
ir sit ein harte müelich man:
warumbe rüeret ir mich?>
< ei schoene, missetuon ich?>
< ja ir, wan ich bin iu gehaz.>
< saeligiu> sprach er< umbe waz?>
< ir sluoget minen oehein.>
< deist doch versüenet.>< des al ein:
ir sit mir doch unmaere,
wan ich waer ane swaere
und ane sorge, enwaeret ir.
ir alterseine habet mir
disen kumber allen uf geleit
mit parat und mit kündekeit.
waz hat iuch mir ze schaden gesant
von curnewale in irlant?
die mich von kinde hant erzogen,
den habet ir mich nu an ertrogen
und vüeret mich, in weiz wa hin.
ine weiz, wie ich verkoufet bin,
und enweiz ouch, waz min werden sol.>
< nein schoene isot, gehabet iuch wol:
ja muget ir michel gerner sin
in vremede ein richiu künigin
dan in der künde arm unde swach:
in vremedem lande ere unde gemach
und schame in vater riche,
diu smeckent ungeliche.>
< ja meister tristan> sprach diu maget
< ich naeme e, swaz ir mir gesaget,
eine maezliche sache
mit liebe und mit gemache
dan ungemach und arbeit
bi micheler richeit.>
< ir redet war> sprach tristan:
< swa man aber gehaben kan
die richeit bi gemache,
die saeligen zwo sache
die loufent baz gemeine
dan ietwedere al eine.
nu sprechet, waere ez da zuo komen,
daz ir müeset han genomen
den truhsaezen ze manne,
wie vüerez aber danne?
ich weiz wol, so waeret ir vro:
und danket ir mir danne also,
daz ich iu kam ze troste
und iuch von ime erloste?>
< des wirt iu spate> sprach diu maget
< von mir iemer danc gesaget:
wan lostet ir mich von im do,
ir habet mich aber sider so
verclüteret mit swaere,
daz mir noch lieber waere
der truhsaeze ze man genomen,
dan ich mit iu waer uz komen;
wan swie tugendelos er si,
waer er mir keine wile bi,
er lieze sine untugent durch mich.
got weiz, dar an erkante ouch ich,
daz ich im liep waere.>
tristan sprach:< disiu maere
sint mir ein aventiure.
daz wider der natiure
kein herze tugentliche tuo,
da gehoeret michel arbeit zuo:
ez hat diu werlt vür eine lüge,
daz iemer unart garten müge.
schoeniu, gehabet ir iuch wol!
in kurzen ziten ich iu sol
einen künec ze herren geben,
an dem ir vröude und schoene leben,
guot unde tugent und ere
vindet iemer mere.>
hie mite strichen die kiele hin.
si beide haeten under in
guoten wint und guote var.
nu was diu vrouwine schar,
isot und ir gesinde,
in wazzer unde in winde
des ungevertes ungewon.
unlanges kamen si davon
in ungewonliche not.
tristan ir meister do gebot,
daz man ze lande schielte
und eine ruowe hielte.
nu man gelante in eine habe,
nu gie daz volc almeistic abe
durch banekie uz an daz lant;
nu gienc ouch tristan zehant
begrüezen unde beschouwen
die liehten sine vrouwen;
und alse er zuo zir nider gesaz
und redeten diz unde daz
von ir beider dingen,
er bat im trinken bringen.
nun was da nieman inne
ane die küniginne
wan cleiniu juncvrouwelin.
der einez sprach:< seht, hie stat win
in disem vezzeline.>
nein, ezn was niht mit wine,
doch ez ime gelich waere:
ez was diu wernde swaere,
diu endelose herzenot,
von der si beide lagen tot.
nu was aber ir daz unrekant:
si stuont uf und gie hin zehant,
da daz tranc und daz glas
verborgen unde behalten was.
tristande ir meister bot si daz:
er bot isote vürbaz.
si tranc ungerne und über lanc
und gap do tristande unde er tranc
und wanden beide, ez waere win.
iemitten gienc ouch brangaene in
unde erkande daz glas
und sach wol, waz der rede was:
si erschrac so sere unde erkam,
daz ez ir alle ir craft benam
und wart reht alse ein tote var.
mit totem herzen gie si dar;
si nam daz leide veige vaz,
si truoc ez dannen und warf daz
in den tobenden wilden se:
< owe mir armen!> sprachs< owe,
daz ich zer werlde ie wart geborn!
ich arme, wie han ich verlorn
min ere und mine triuwe!
daz ez got iemer riuwe,
daz ich an dise reise ie kam,
daz mich der tot do niht ennam,
do ich an dise veige vart
mit isot ie bescheiden wart!
ouwe tristan unde isot,
diz tranc ist iuwer beider tot!>
nu daz diu maget unde der man,
isot unde tristan,
den tranc getrunken beide, sa
was ouch der werlde unmuoze da,
minne, aller herzen lagaerin,
und sleich zir beider herzen in.
e sis ie wurden gewar,
do stiez sir sigevanen dar
und zoch si beide in ir gewalt:
si wurden ein und einvalt,
die zwei und zwivalt waren e;
si zwei enwaren do nieme
widerwertic under in:
isote haz der was do hin.
diu süenaerinne minne
diu haete ir beider sinne
von hazze gereinet,
mit liebe also vereinet,
daz ietweder dem anderm was
durchluter alse ein spiegelglas.
si haeten beide ein herze:
ir swaere was sin smerze,
sin smerze was ir swaere;
si waren beide einbaere
an liebe unde an leide
und halen sich doch beide,
und tet daz zwivel unde scham:
si schamte sich, er tet alsam;
si zwivelt an im, er an ir.
swie blint ir beider herzen gir
an einem willen waere,
in was doch beiden swaere
der urhap unde der begin:
daz hal ir willen under in.
tristan do er der minne enpfant,
er gedahte sa zehant
der triuwen unde der eren
und wolte dannen keren:
< nein> dahter allez wider sich
< la stan, tristan, versinne dich,
niemer genim es keine war.>
so wolte et ie daz herze dar;
wider sinem willen crieget er,
er gerte wider siner ger:
er wolte dar und wolte dan.
der gevangene man
versuohtez in dem stricke
ofte unde dicke
und was des lange staete.
der getriuwe der haete
zwei nahe gendiu ungemach:
swenne er ir under ougen sach,
und ime diu süeze minne
sin herze und sine sinne
mit ir begunde seren,
so gedahter ie der eren,
diu nam in danne dar van.
hie mite so kertin aber an
minne, sin erbevogetin:
der muose er aber gevolgec sin.
in muoten harte sere
sin triuwe und sin ere;
so muotin aber diu minne me,
diu tet im wirs danne we:
si tet im me ze leide
dan triuwe und ere beide.
sin herze sach si lachend an,
und nam sin ouge der van.
als er ir aber niht ensach,
daz was sin meistez ungemach.
dicke besatzter sinen muot,
als der gevangene tuot,
wie er ir möhte entwenken,
und begunde ofte denken:
< kere dar oder her,
verwandele dise ger,
minne und meine anderswa!>
so was ie dirre stric da.
er nam sin herze und sinen sin
und suohte anderunge in in,
son was ie niht darinne
wan isot unde minne.
alsam geschach isote:
diu versuohtez ouch genote,
ir was diz leben ouch ande
do si den lim erkande
der gespenstegen minne
und sach wol, daz ir sinne
darin versenket waren,
si begunde stades varen,
si wolte uz unde dan:
so clebet ir ie der lim an:
der zoch si wider unde nider.
diu schoene strebete allez wider
und stuont an iegelichem trite.
si volgete ungerne mite;
si versuohtez manegen enden:
mit vüezen und mit henden
nam si vil manege kere
und versancte ie mere
ir hende unde ir vüeze
in die blinden süeze
des mannes unde der minne.
ir gelimeten sinne
dien kunden niender hin gewegen
noch gebrucken noch gestegen
halben vuoz noch halben trite,
minne diun waere ie damite.
isot, swar si gedahte,
swaz gedanke si vür brahte,
son was ie diz noch daz dar an
wan minne unde tristan:
und was daz allez tougen.
ir herze unde ir ougen
diu missehullen under in:
diu scham diu jagete ir ougen hin,
diu minne zoch ir herze dar.
diu widerwertige schar
maget unde man, minne unde scham,
diu was an ir sere irresam:
diu maget diu wolte den man
und warf ir ougen der van;
diu scham diu wolte minnen
und brahtes nieman innen.
waz truoc daz vür? scham unde maget,
als al diu werlt gemeine saget,
diu sint ein also haele dinc,
so kurze wernde ein ursprinc:
sin habent sich niht lange wider.
isot diu leite ir criec der nider
und tet, als ez ir was gewant:
diu sigelose ergap zehant
ir lip unde ir sinne
dem manne unde der minne.
si blicte underwilen dar
und nam sin tougenliche war:
ir claren ougen unde ir sin
diu gehullen do wol under in.
ir herze unde ir ougen
diu schacheten vil tougen
und lieplichen an den man.
der man der sach si wider an
suoze und inneclichen.
er begunde ouch entwichen
dos in diu minne niht erlie.
man unde maget si gaben ie
ze iegelichen stunden,
so si mit vuogen kunden,
ein ander ougenweide.
die gelieben duhten beide
ein ander schoener vil dan e.
deist liebe reht, deist minnen e:
ez ist hiure und was ouch vert
und ist, die wile minne wert,
under gelieben allen,
dazs ein ander baz gevallen,
so liebe an in wahsende wirt,
die bluomen unde den wuocher birt
lieplicher dinge,
dan an dem urspringe.
diu wuocherhafte minne
diu schoenet nach beginne:
daz ist der same, den si hat,
von dem si niemer zegat.
si dunket schoener sit dan e.
davon so turet minnen e.
diuhte minne sit als e,
so zegienge schiere minnen e.
die kiele stiezen aber an
und vuoren vroliche dan,
wan alse vil daz minne
zwei herze darinne
von ir straze haete braht.
diu zwei diu waren verdaht,
bekumberet beide
mit dem lieben leide,
daz solhiu wunder stellet:
daz honegende gellet,
daz süezende siuret,
daz touwende viuret,
daz senftende smerzet,
daz elliu herze entherzet
und al die werlt verkeret;
daz haete si verseret,
tristanden unde isote.
si twanc ein not genote
und in seltsaener ahte:
ir dewederez enmahte
gehaben ruowe noch gemach,
wan soz daz andere sach.
sos aber ein ander sahen,
daz giengin aber nahen,
wan si enmohten under in zwein
ir willen niht gehaben in ein:
daz geschuof diu vremede und diu scham,
diu in ir wunne benam.
sos eteswenne tougen
mit gelimeten ougen
ein ander solten nemen war,
so wart ir lich geliche var
dem herzen unde dem sinne.
minne die verwaerinne
dien duhtes niht damite genuoc,
daz mans in edelen herzen truoc
verholne unde tougen,
sin wolte under ougen
ouch offenbaeren ir gewalt;
der was an in zwein manicvalt:
unlange in ein ir varwe schein.
ir varwe schein unlange in ein:
si wehselten genote
bleich wider rote;
si wurden rot unde bleich,
als ez diu minne in understreich.
hie mite erkande ietwederez wol,
als man an solhen dingen sol,
daz eteswaz von minnen
in ietwederes sinnen
zem anderen was gewant,
unde begunden ouch zehant
liepliche in ein gebaren,
zit unde state varen
ir rune unde ir maere.
der minnen wildenaere
leiten ein ander dicke
ir netze unde ir stricke,
ir warte unde ir lage
mit antwürte und mit vrage:
si triben vil maere under in.
isote rede und ir begin
daz was vil rehte in megede wis:
si kam ir trut und ir amis
alumbe her von verren an:
von ende mante sin her dan,
wie er ze develine
in einem schiffeline
gevlozzen wunt und eine kam,
wie in ir muoter an sich nam
und wie sin ouch generte:
von allem dem geverte,
wie si selbe in siner pflege
schriben lernete alle wege,
latin unde seitspil.
der umberede der was vil,
die sime vür ougen leite
von siner manheite
und ouch von dem serpande;
und wie sin zwirnt erkande
in dem mose und in dem bade.
diu rede was under in gerade,
si seit ime und er seit ir.
< a> sprach isot< do ez sich mir
ze also guoten staten getruoc,
daz ich iuch in dem bade niht sluoc,
got herre, wie gewarb ich so!
daz ich nu weiz, wist ich ez do,
binamen so waerez iuwer tot.>
< warumbe> sprach er< schoene isot?
waz wirret iu? waz wizzet ir?>
< swaz ich weiz, daz wirret mir;
swaz ich sihe, daz tuot mir we:
mich müejet himel unde se;
lip unde leben daz swaeret mich.>
si stiurte unde leinde sich
mit ir ellebogen an in:
daz was der belde ein begin.
ir spiegelliehten ougen
diu volleten tougen.
ir begunde ir herze quellen,
ir süezer munt uf swellen,
ir houbet daz wac allez nider.
ir vriunt begunde ouch si dar wider
mit armen umbevahen,
ze verre noch ze nahen,
niwan in gastes wise.
er sprach suoze unde lise:
< ei schoene süeze, saget mir:
waz wirret iu, waz claget ir?>
der minnen vederspil isot,
< lameir> sprach si< daz ist min not,
lameir daz swaeret mir den muot,
lameir ist, daz mir leide tuot.>
do si lameir so dicke sprach,
er bedahte unde besach
anclichen unde cleine
des selben wortes meine.
sus begunder sich versinnen,
lameir daz waere minnen,
lameir bitter, la meir mer:
der meine der duht in ein her.
er übersach der drier ein
unde vragete von den zwein:
er versweic die minne,
ir beider vogetinne,
ir beider trost, ir beider ger;
mer unde sur beredet er:
< ich waene> sprach er< schoene isot,
mer unde sur sint iuwer not;
iu smecket mer unde wint;
ich waene, iu diu zwei bitter sint?>
< nein herre, nein! waz saget ir?
der dewederez wirret mir,
mirn smecket weder luft noch se:
lameir al eine tuot mir we.>
do er des wortes zende kam,
minne darinne vernam,
er sprach vil tougenliche zir:
< entriuwen schoene, als ist ouch mir,
lameir und ir, ir sit min not.
herzevrouwe, liebe isot,
ir eine und iuwer minne
ir habet mir mine sinne
gar verkeret unde benomen,
ich bin uzer wege komen
so starke und also sere:
in erhol mich niemer mere.
mich müejet und mich swaeret,
mir swachet unde unmaeret
allez, daz min ouge siht:
in al der werlde enist mir niht
in minem herzen liep wan ir.>
isot sprach:< herre, als sit ir mir.>
do die gelieben under in
beide erkanden einen sin,
ein herze und einen willen,
ez begunde in beidiu stillen
und offenen ir ungemach.
ietwederez sach unde sprach
daz ander beltlicher an:
der man die maget, diu maget den man.
vremede under in diu was do hin:
er kuste si und si kust in
lieplichen unde suoze.
daz was der minnen buoze
ein saeleclicher anevanc:
ietwederez schancte unde tranc
die süeze, diu von herzen gie
so si die state gewunnen ie,
so gie der wehsel under in
slichende her unde hin
vil tougenlichen unde also,
daz nieman in der werlde do
ir willen unde ir muot bevant
wan si, der er doch was bekant,
brangaene diu wise.
diu blickete dicke lise
und vil tougenliche dar
und nam ir tougenheite war
und dahte dicke wider sich:
< ouwe, nu verstan ich mich,
diu minne hebet mit disen an.
vil schiere wart, daz si began
den ernest an in beiden sehen
und uzen an ir libe spehen
den inneren smerzen
ir muotes unde ir herzen.
si muote ir beider ungemach,
wan si si zallen ziten sach
ameiren unde amuren,
siuften unde truren,
trahten und pansieren,
ir varwe wandelieren.
sin genamen nie vor trahte war
dekeiner slahte lipnar,
biz si der mangel und daz leit
an dem libe als überstreit,
daz es brangaenen angest nam
und in die vorhte davon kam,
ez waere ir beider ende,
und dahte:> nu genende,
ervar, waz dirre maere si!>
si gesaz in eines tages bi
heinlichen unde lise;
diu stolze, diu wise
< hiest nieman> sprach si< wan wir driu:
saget mir ir zwei, waz wirret iu?
ich sihe iuch zallen stunden
mit trahte gebunden,
siuften, truren unde clagen.>
< höfschiu, getörste ichz iu gesagen,
ich sagetez iu> sprach tristan.
< ja herre, vil wol: sprechet an;
swaz ir welt, daz saget mir!>
< saeligiu guotiu> sprach er zir
< in getar niht sprechen vürbaz,
irn gewisset uns e daz
mit triuwen und mit eiden,
daz ir uns armen beiden
guot unde genaedic wellet wesen:
anders so sin wir ungenesen.>
brangaene bot ir triuwe hin:
si gelobete unde gewisset in
mit ir triuwen und mit gote
ze lebene nach ir gebote.
< getriuwiu guotiu> sprach tristan
< nu sehet got ze vorderst an
und dar nach iuwer saelekeit:
bedenket unser zweier leit
und unser angestliche not.
ich armer und diu arme isot,
ine weiz wiez uns ergangen ist,
wir zwei wir sin in kurzer vrist
unsinnic worden beide
mit wunderlichem leide:
wir sterben von minnen
und enkunnen niht gewinnen
weder zit noch state dar zuo,
ir irret uns spate unde vruo;
und sicherliche: sterben wir,
dast nieman schuldic an wan ir:
unser tot und unser leben
diu sint in iuwer hant gegeben.
hie mite ist iu genuoc gesaget.
brangaene, saeligiu maget,
nu helfet unde genadet ir
iuwerre vrouwen unde mir!>
brangaene wider isote sprach:
< vrouwe, ist iuwer ungemach,
als er da giht, von solher not?>
< ja herzeniftel> sprach isot.
brangaene sprach:< daz riuwe got,
daz der valant sinen spot
mit uns alsus gemachet hat!
nu sihe ich wol, es ist niht rat,
ine müeze durch iuch beide
mir selber nach leide
und iu nach laster werben;
e ich iuch laze sterben,
ich wil iu guote state e lan,
swes ir wellet ane gan.
durch mich enlat niemere,
swes ir durch iuwer ere
niht gerne wellet lazen;
swa ir iuch aber gemazen
und enthaben muget an dirre tat,
da enthabet iuch, daz ist min rat.
lat diz laster under uns drin
verswigen unde beliben sin.
breitet irz iht mere,
ez gat an iuwer ere;
ervert ez ieman ane uns driu,
ir sit verlorn und ich mit iu.
herzevrouwe, schoene isot,
iuwer leben und iuwer tot
diu sin in iuwer pflege ergeben:
leitet tot unde leben,
als iu ze muote geste.
nach dirre zit enhabet nieme
dekeine vorhte her ze mir:
swaz iu gevalle, daz tuot ir.>
des nahtes, do diu schoene lac,
ir triure unde ir trahte pflac
nach ir trutamise,
nu kam geslichen lise
zuo der kemenaten in
ir amis unde ir arzatin,
tristan und diu minne:
minne diu arzatinne
si vuorte ze handen
ir siechen tristanden;
ouch vants isote ir siechen da.
die siechen beide nam si sa
und gab in ir, im sie
ein ander zarzatie.
wer haete ouch dise beide
von dem gemeinem leide
vereinet unde bescheiden
wan einunge an in beiden,
der stric ir beider sinne?
minne diu strickaerinne
diu stricte zwei herze an in zwein
mit dem stricke ir süeze in ein
mit also grozer meisterschaft,
mit also wunderlicher craft,
dazs unreloeset waren
in allen ir jaren.
ein langiu rede von minnen
diu swaeret höfschen sinnen:
kurz rede von guoten minnen
diu guotet guoten sinnen.
swie lützel ich in minen tagen
des lieben leides habe getragen,
des senften herzesmerzen,
der innerhalp des herzen
so rehte sanfte unsanfte tuot,
mir wisaget doch min muot,
des ich im wol gelouben sol,
den zwein gelieben waere wol
und sanfte in ir muote,
do si die leiden huote,
die waren suht der minne,
der minnen viendinne
von ir stigen haeten braht.
ich han von in zwein vil gedaht
und gedenke hiute und alle tage.
swenne ich liebe und senede clage
vür miniu ougen breite
und ir gelegenheite
in minem herzen ahte,
so wahsent mine trahte
und muot, min hergeselle,
als er in diu wolken welle.
swenne ich bedenke sunder
daz wunder und daz wunder,
daz man an liebe vünde,
der ez gesuochen künde;
waz vröude an liebe laege,
der ir mit triuwen pflaege:
so wirt min herze sa zestunt
groezer danne setmunt
und erbarmet mich diu minne
von allem minem sinne,
daz meistic alle, die der lebent,
an minnen hangent unde clebent
und ir doch nieman rehte tuot:
wir wellen alle haben muot
und mit minnen umbe gan.
nein, minne ist niht also getan,
als wirs ein ander machen
mit velschlichen sachen:
wir nemen der dinge unrehte war;
wir saejen bilsensamen dar
und wellen danne, daz uns der
liljen unde rosen ber.
entriuwen des mac niht gewesen;
wir müezen daz her wider lesen,
daz da vor gewerket wirt,
und nemen, daz uns der same birt.
wir müezen sniden unde maen
daz selbe, daz wir dar gesaen.
wir buwen die minne
mit gegelletem sinne,
mit valsche und mit akust
und suochen danne an ir die lust
des libes unde des herzen:
son birt si niuwan smerzen,
unguot und unvruht unde unart,
als ez an ir gebuwen wart.
als ez uns danne riuwe birt
und innerthalp des herzen swirt
und toetet uns darinne,
so zihen wirs die minne
und schuldegen si dar an,
diu schulde nie dar an gewan.
wir saejen alle valscheit,
so sniden laster unde leit.
tuo uns daz leit iht sere we,
so bedenken ez e:
saejen bezzer unde baz,
unde sniden ouch daz.
wir, die zer werlde haben muot,
swie so er si boese oder guot,
wie tuon wir unseren tagen,
die wir vertriben und verjagen
in dem namen der minne
und vinden niht darinne
niwan die selben arbeit
die wir haben an si geleit:
misselinge und ungeschiht!
des guoten vinde wir da niht,
des unser iegelicher gert
und des wir alle sin entwert:
daz ist der staete vriundes muot,
der staetecliche sanfte tuot,
der die rosen bi dem dorne treit,
die senfte bi der arbeit;
an dem ie lit verborgen
diu wunne bi den sorgen;
der an dem ende ie vröude birt,
als ofte als er beswaeret wirt:
den vindet lützel ieman nuo:
also vorwerke wir dar zuo.
ez ist vil war, daz man da saget:
< minne ist getriben unde gejaget
in den endelesten ort.>
wirn haben an ir niwan daz wort:
uns ist niwan der name beliben
und han ouch den also zetriben,
also verwortet und vernamet,
daz sich diu müede ir namen schamet
und ir daz wort unmaeret;
si swachet unde swaeret
ir selber uf der erde:
diu erelose unwerde,
si slichet under husen biten
und treit von lasterlichen siten
gemanicvaltet einen sac,
in dems ir diube und ir bejac
ir selbes munde verseit
und ez ze straze veile treit.
owe! den market schaffen wir:
daz wunder tribe wir mit ir
und wellen des unschuldic sin.
minne, aller herzen künigin,
diu vrie, diu eine
diust umbe kouf gemeine!
wie habe wir unser herschaft
an ir gemachet zinshaft!
wir haben ein boese conterfeit
in daz vingerlin geleit
und triegen uns da selbe mite.
ez ist ein armer trügesite,
der vriunden also liuget,
daz er sich selben triuget.
wir valschen minnaere,
der minnen trügenaere,
wie vergant uns unser tage,
daz wir unserre clage
so selten liebez ende geben!
wie vertuon wir unser leben
ane liep und ane guot!
nu git uns doch daz guoten muot,
daz uns ze nihte bestat.
swaz ieman schoener maere hat
von vriuntlichen dingen,
swaz wir mit rede vür bringen
von den, die wilent waren
vor manegen hundert jaren
daz tuot uns in dem herzen wol
und sin der selben state so vol,
daz lützel ieman waere
getriuwe unde gewaere
und wider den vriunt ane akust,
ern möhte sus getane lust
von sin selbes sachen
in sinem herzen machen;
wan uns daz selbe zaller zit
mit jamer under vüezen lit,
davon ez allez uf erstat:
deist triuwe, diu von herzen gat;
diu treit sich uns vergebene an;
so kere wir daz ouge dan
und triben die süezen
unruochlich under vüezen;
wir haben si mit unwerde
vertreten in der erde;
ob wir si gerne suohten da,
wirn wizzen alles gahes wa.
so guot, so lonbaere
triuwe under vriunden waere,
warumbe lieben wir si niht?
ein blic, ein inneclich gesiht
uz herzeliebes ougen,
der leschet ane lougen
hundert tusent smerzen
des libes unde des herzen.
ein kus in liebes munde,
der von des herzen grunde
her uf geslichen kaeme,
ohi waz der benaeme
seneder sorge und herzenot!
ich weiz wol, tristan unde isot,
die gebitelosen beide
benamen ouch ir leide
unde ir triure ein ander vil,
do si begriffen daz zil
gemeines willen under in.
jener gelange was do hin,
der die gedanken anget.
swes gelieben gelanget,
des tribens under in genuoc,
so sich diu zit also getruoc:
so si zir state kamen,
si gaben unde namen
mit getriuwelichem sinne
in selben unde der minne
willegen zins unde zol.
in was vil innecliche wol
an der reise und an der vart;
do diu vremede hine wart,
do was ir heinliche
rilich unde riche;
und was daz wisheit unde sin:
wan die sich helent under in,
sit daz si sich enbarent
und danne ir schame varent
und gestent sich an liebe,
die sint ir selber diebe.
so si sich danne ie mere helent,
sos ie mere in selben stelent
und mischent liep mit leide.
dise gelieben beide
dien halen sich ze nihte:
mit rede und mit gesihte
waren si heinlich under in.
sus triben si die reise hin
mit wunneclichem lebene
und doch niht gar vergebene:
in tet diu vorvorhte we:
si bevorhten daz e
da ez ouch sider zuo kam,
daz in sit vröude vil benam
und brahte si ze maneger not:
daz was daz, daz diu schoene isot
dem manne werden solte,
dem si niht werden wolte.
ouch twanc si beidiu noch ein leit:
daz was isote wipheit.
hier umbe was in leide;
diz leidete si beide.
doch was in disiu swaere
liht unde tragebaere,
wan si ir willen under in zwein
vriliche haeten in ein
dicke und ze manegem male.
nu daz si curnewale
gevuoren also nahen,
daz si daz lant wol sahen,
des vröuten si sich alle do:
si waren sin alle vro
wan eine tristan unde isot;
der angest was ez unde ir not:
der wille waere der geschehen,
sin haeten niemer lant gesehen.
diu vorhte ir beider eren
diu begunde ir herze seren;
sin kunden sich beraten nie,
waz si getaeten oder wie,
daz isote wipheit
dem künege würde verseit;
und doch swie unratbaere
kindesche minnaere
in ir kintheite sint,
der rat geviel doch an daz kint.
so minne an tumben kinden
ir spil geratet vinden,
so muge wir an den kinden
witze unde liste vinden.
lang umberede si hin geleit:
isot vant in ir kintheit
eine witze und einen list,
den allerbesten zuo der vrist:
daz si niemere taeten,
niwan brangaenen baeten,
daz si an der ersten naht
sunder rede und sunder braht
bi marke ir herren laege
geselleschefte im pflaege.
ezn würde im niemer baz entsaget,
wan si was schoene und was ouch maget.
alsus so leret minne
durnehtecliche sinne
ze valsche sin vervlizzen,
die doch niht solten wizzen,
waz ze sus getaner trüge
und ze valscheit gezüge.
die gelieben also taten:
brangaenen si baten
alse lange und also vil,
biz si si brahten uf daz zil,
daz sin zer urtaete
gelobete, daz siz taete;
und lobetez ouch mit maneger not,
sin wart niht zeinem male rot
und missevar von dirre bete,
als ez ir michel not tete:
diu bete was ouch seltsaene.
< trut vrouwe> sprach brangaene
< iuwer muoter, diu vrouwe min,
diu saelige künigin
diu bevalch iuch mir in mine pflege
und solte iuch selbe an disem wege
unde an dirre veigen vart
vor disem leide haben bewart.
nu habet ir laster unde leit
von miner warlosekeit;
von diu darf ich ez maze clagen,
muoz ich daz laster mit iu tragen,
und waere ouch wol gevüege,
daz ich ez eine trüege,
möhtet ir davon gesin.
genaedeclicher trehtin,
wie vergaeze du min so!>
isot sprach zuo brangaenen do:
< stolziu niftel, sage mir,
waz meinestu, waz wirret dir?
mich wundert sere, waz tu clages.>
< vrouwe, da warf ich anders tages
uz dem schiffe ein glasevaz.>
< so taete du, waz wirret daz?>
< owi!> sprachsi< daz selbe glas
und der tranc, der darinne was,
der ist iuwer beider tot.>
< warumbe, niftel?> sprach isot
< wiest disem maere?>< im ist also>:
brangaene seite in beiden do
die rede von ende her dan.
< nu waltes got!> sprach tristan
< ez waere tot oder leben:
ez hat mir sanfte vergeben.
ine weiz, wie jener werden sol:
dirre tot der tuot mir wol.
solte diu wunnecliche isot
iemer alsus sin min tot,
so wolte ich gerne werben
umb ein eweclichez sterben.>
lat alle rede beliben:
welle wir liebe triben,
ezn mac so niht beliben,
wirn müezen leide ouch triben.
swie sanfte uns mit der liebe si,
so müeze wir doch ie da bi
gedenken der eren.
swer sich an niht wil keren
wan an des libes gelust,
daz ist der eren verlust.
swie wol tristande taete
daz leben, daz er haete,
sin ere zoch in doch dervan.
sin triuwe lac im allez an,
daz er ir wol gedaehte
und marke sin wip braehte.
die beide, triuwe und ere,
die twungen im sere
sin herze und sine sinne;
die da vor an der minne
waren worden sigelos,
do er die minne vür si kos:
die selben sigelosen zwo
die gesigeten an der minne do.
tristan der sante boten zehant
in zwein batelen wider lant
und enbot marke maere,
wie ez ergangen waere
umbe die schoenen von irlant.
marke besande zehant,
swen er besenden kunde.
da randen an der stunde
tusent boten nach ritterschaft:
man enpfienc mit micheler craft
die kunden und die geste.
daz ergest und daz beste,
daz marke an disen zwein enpfie,
mit den sin leben ouch hine gie,
daz selbe enpfienc er alse wol,
als ein man daz enpfahen sol,
daz ime vor allen dingen ist.
marke der hiez an der vrist
den lantbarunen allen sagen,
dazs inner ahzehen tagen
alle ze hove kaemen,
als si im wol gezaemen
ze siner brutleite.
diz allez was bereite.
si kamen riliche dar:
dar kam manc wunneclichiu schar
von rittern und von vrouwen
ir ougen wunne schouwen,
die liehten isote.
diu wart vil unde genote
und ze wunder an gesehen
und niwan des einen gejehen:
< isot, isot la blunde
marveil de tu le munde:
isot diust besunder
über al die werlt ein wunder.
ez ist war, daz man da saget
von dirre saeligen maget:
si git der werlde wunne
geliche alsam diu sunne.
ezn gewunnen elliu riche
nie maget so wunnecliche.>
nu si zir e bestatet wart
und an ir rehte bewart,
daz curnewal und engelant
so wart besetzet in ir hant,
ob si niht erben baere,
daz tristan erbe waere
unde ir hulde wart getan:
des nahtes do si solte gan
slafen zir herren marke,
nu haeten si sich starke
si und brangaene und tristan
vor hin gevlizzen dar an,
daz si ir state unde ir stat
wislichen haeten besat
und wol vor hin beraten.
in markes kemenaten
was nieman wan si vieriu,
der künic selbe und si driu.
nu was ouch marke nider komen.
brangaene haete an sich genomen
der küniginne cleider:
diu cleider ir beider
waren verwandelt under in.
tristan vuorte brangaenen hin
die marter liden und die not.
diu lieht diu laschte ir vrouwe isot.
marke brangaenen zuo zim twanc.
ine weiz, wie ir der anevanc
geviele dirre sache:
si dolte so gemache,
daz ez gar ane braht beleip;
swaz ir gespil mit ir getreip,
si leiste unde werte,
swes er hin zir gegerte,
mit messing und mit golde,
als wol alse er wolde.
ich wil mich ouch des wol versehen,
daz ez e selten si geschehen,
daz ie so schoene messinc
vür guldiniu teidinc
ze bettegelte würde gegeben.
deiswar ich saztes wol min leben,
daz sit adames tagen
als edel valsch nie wart geslagen
noch nie so gaebiu trügeheit
an mannes siten wart geleit.
die wile ouch si zwei lagen,
ir bettespiles pflagen,
al die wile haete isot
michel angest unde not;
si dahte allez wider sich:
< got herre, nu bewar mich
und hilf mir, daz min niftelin
wider mich getriuwe müeze sin!
tribet si diz bettespil
iht ze lange und iht ze vil,
ich vürhtez ir so wol behage,
daz si vil lihte da betage:
so werde wir alle
ze spotte und ze schalle.>
nein, ir gedanke unde ir muot
die waren luter unde guot:
do si vür isolde
geleiste, daz si solde,
unde ir teidinc ergie,
von dem bette si sich lie.
nu was ouch isot hantgar:
vür daz bette saz si dar,
als ez diu selbe solte sin.
zehant iesch ouch der künec den win:
da volget er dem site mite,
wan ez was in den ziten site,
daz man des elliche pflac,
swer so bi einer megede lac
und ir den bluomen abe genam,
daz eteswer mit wine kam
und lie si trinken beide
samet ane underscheide.
der selbe site ergieng ouch da:
tristan sin neve der brahte iesa
beidiu lieht unde win.
der künec tranc und diu künigin.
ouch sagent genuoge maere,
daz ez des trankes waere,
von dem tristan unde isot
gevielen in ir herzenot.
nein des trankes was nime:
brangaene warf in in den se.
nu si dem site gegiengen mite,
beidiu getrunken nach dem site,
diu junge künigin isot
diu leite sich mit maneger not,
mit tougenlichem smerzen
ir muotes unde ir herzen
zuo dem künege ir herren nider.
der greif an sine vröude wider:
er twanc si nahe an sinen lip.
in duhte wip alse wip:
er vant ouch die vil schiere
von guoter maniere.
ime was ein als ander:
an ietwederre vander
golt unde messinc.
ouch leistens ime ir teidinc
also dan und also dar,
daz er nie nihtes wart gewar.
isot diu was do starke
von ir herren marke
geminnet unde geheret,
gepriset unde geeret
von liute und von lande.
wan man so maneger hande
vuoge unde saelde an ir gesach,
ir lop unde ir ere sprach,
swaz lop gesprechen kunde.
under dirre stunde
haete si und ir amis
ir kurzewile manege wis,
ir wunne spate unde vruo,
wan nieman wande niht dar zuo;
dan dahte weder wip noch man
dekeiner slahte undinges an.
wan si was in siner pflege
alle stunde und alle wege
und lebete, swie si duhte guot.
hie mite so nam si in ir muot
und bedahte allez ir dinc:
sit nieman ir haelinc
unde ir trügeliste
niwan brangaene wiste,
enwaere si danne eine,
so dörftes iemer cleine
gesorgen umbe ir ere.
si sorgete sere
und vorhte harte starke,
brangaene ob si ze marke
dekeine liebe haete,
daz si im kunt taete
ir laster unde ir maere,
als ez ergangen waere.
diu sorchafte künigin
diu tet an disen dingen schin,
daz man laster unde spot
mere vürhtet danne got:
zwene knehte si besande
vremede von engelande;
die selben hiez si beide
swern eide und eide,
triuwe über triuwe geben;
da zuo gebot sin an ir leben,
swaz si si hieze ane gan,
daz daz beidiu getan
und ouch verholn waere.
sus seites in ir maere:
diu mortraete sprach zuo zin:
< nu merket beide minen sin:
ich sende eine maget mit iu,
die nemet und ritet ir driu
heinlichen unde balde
eteswar zeinem walde,
er si verre oder bi,
der iu dar zuo gevellec si,
da nieman heinliche habe,
und slahet ir daz houbet abe;
und alle ir rede die merket ir,
und swaz si sage, daz saget mir.
ir zungen bringet mir her dan;
und sit ouch des gewis dar an,
swie so ichz in ein getrage,
daz ich iuch morgen an dem tage
mit rilicher sache
beide ritter mache
und wil iu lihen unde geben,
die wile ich iemer sol geleben.>
diu rede diu wart gewisset da.
isot diu nam brangaenen sa:
< brangaene> sprach si< nim hie war:
bin ich iht sere missevar?
ine weiz, wie mir min dinc ste:
min houbet tuot mir sere we.
du muost uns wurze bringen;
wir müezen disen dingen
eteslichen rat geben
oder ez gat mir an daz leben.>
diu getriuwe brangaene sprach:
< vrouwe, iuwer ungemach
daz müet mich harte sere.
nun bitet ouch niemere:
heizet mich wisen eteswar,
da ich eteswaz ervar,
daz ziuwern dingen guot si.>
< sich, zwene knappen sint hie bi.
mit den rit, die wisent dich.>
< gerne vrouwe, daz tuon ich.>
si saz uf unde reit mit in.
nu si zem walde kamen hin,
da wurze, crut unde gras
der volle nach ir willen was,
brangaene wolte erbeizet sin.
nu vuorten si si baz hin in
in die wüeste und in die wilde.
nu si von dem gevilde
verre hin in kamen,
die höfschen si namen,
die getriuwen, die werden,
und sazten si zer erden
mit triure und mit leide
und zucten swert beide.
brangaene do so sere erschrac,
dazs an der erden gelac
und lac also lange nider:
ir herze erbibete und alle ir lider.
erschrockenliche si uf sach:
< herre genade!> si sprach
< durch got waz weltir ane gan?>
< da sult ir iuwer leben lan.>
< owe, warumbe? saget mir!>
ir einer sprach:< waz habet ir
begangen wider die künigin?
diu hiez iuch slahen; nu muoz ez sin:
iuwer und unser vrouwe isot
diu hat geschaffet iuwern tot.>
brangaene vielt ir hende in ein;
weinende sprach si:< herre nein,
durch iuwer güete und durch got,
so vristet beide diz gebot
und lat mich also lange leben,
daz ich iu antwürte müge geben.
da nach habt ir mich schiere erslagen.
ir sult miner vrouwen sagen
und wizzet selbe, daz ich nie
wider ir hulden niht begie,
dar an ich mich versaehe,
daz ir leit geschaehe,
ezn waere danne alse vil,
des ich doch niht getruwen wil:
do wir zwo vuoren von irlant,
do haeten wir zwo zwei gewant.
diu haeten wir uns beiden
erwelt und uz gescheiden
von anderm gewande,
diu vuorten wir von lande:
zwei hemede wiz alsam ein sne.
do wir do kamen uf den se
her wider lant uf unser vart,
so heiz ir von der sunnen wart,
daz si vil selten in den tagen
an ir iht kunde vertragen
niwan ir hemede al eine,
daz wize, daz reine:
sus liebet ir daz hemede an.
do siz üeben began,
biz daz siz über üebete,
sine wize gar betrüebete,
do haete aber ich daz mine
heinliche in minem schrine
in reinen wizen valten
verborgen unde behalten.
und als min vrouwe her kam,
den künec ir herren genam
und zuo zim slafen solte gan,
nun was ir hemede niht getan
so schone, alse ez solte
und als si gerne wolte:
daz ich ir do daz mine lech
und irs et eines verzech
und mich so vil an ir vergaz,
ir enwerre danne daz,
so wizze got wol, daz ich nie
ze keinen ziten übergie
weder ir bete noch ir gebot.
nu tuot ez beide samet durch got,
grüezet si von mir also wol,
als ein juncvrouwe ir vrouwen sol;
und got durch sine güete
der bewar ir unde behüete
ir ere und ir lip unde ir leben!
und min tot der si ir vergeben.
die sele die bevilhe ich gote,
den lip hin ziuwerm gebote.>
nu sahen dise zwene man
erbermecliche ein ander an
und erbarmetes an der reinen
ir inneclichez weinen:
si gerou vil sere beide
und namenz in ze leide,
daz si gelobet haeten,
daz si den mort taeten.
do si an ir niht vunden
noch niht ervinden kunden,
daz morde gebaere
und totbaere waere,
si giengen raten under in zwein
unde gerieten in ein:
ez ergiengin, swiez in möhte ergan,
si wolten si leben lan.
die getriuwen bunden si sa
hohe uf einen boum da,
daz si die wolve iht naemen,
biz daz si wider kaemen,
und sniten an der stunde
eime ir vogelhunde
die zungen uz und riten dan.
sus seiten dise zwene man
isote der mortraeten,
daz sis ermordet haeten
mit jamer und mit leide.
si sageten ir beide,
diu selbe zunge diu waer ir.
isot diu sprach:< nu saget mir,
waz maeres sagetes iu diu maget?>
si sageten, alse in was gesaget
al von ende ir rede her dan
und verswigen nie niht dar an.
< ja> sprach si< seites iu nime?>
< nein vrouwe.> isot diu rief:< owe
und wafen dirre maere!
unsaeligen mordaere,
waz habet ir an gegangen?
ir müezet beide hangen!>
< herre> sprachen jene do
< wie lutent disiu maere so?
vil wunderlichiu vrouwe isot,
ir habet uns doch mit maneger not
ervlehet unde benoetet,
daz wir si haben ertoetet.>
< ine weiz, waz ir von vlehe saget:
ich bevalch iu mine maget
in iuwer huote und iuwer pflege,
daz ir ir pflaeget uf dem wege,
da si mir solte bringen
ein teil ze minen dingen.
die müezet ir mir wider geben
oder ez gat iu an daz leben:
ir veigen mortslangen
ir werdet beide erhangen
oder uf einer hurt verbrant!>
< entriuwen> sprachen jene zehant
< vrouwe, iuwer herze und iuwer muot
diun sint niht luter unde guot,
iuwer zunge ist harte manicvalt.
nu vrouwe, vristet disen gewalt:
e wir verliesen unser leben,
wir wellens iu e wider geben
schoene unde wol gesunde.>
isot sprach an der stunde
weinende harte sere:
< nun lieget mir niht mere:
lebet brangaene ald ist si tot?>
< si lebet noch, wunderliche isot.>
< owe, so bringet mir si her
den worten, daz ich iuch gewer,
swes ich iu gelobet han.>
< vrouwe isot, daz si getan.>
isot behabet ir einen da;
der ander reit dannen sa
hin wider, da er brangaenen lie;
isote ir vrouwen brahte er die.
und do si vür isote kam,
isot si zwischen arme nam
und kuste ir wange unde ir munt
ze einer und ze maneger stunt.
den zwein gab si ze solde
zweinzec marc von golde
den worten, daz diz maere
von in verholen waere.
nu daz diu küniginne isot
brangaenen in der endenot
getriuwe unde staete
und an ir muote haete
durnehte in alle wis bekant
und in dem tegele gebrant
unde geliutert alse ein golt,
sit des was brangaene unde isolt
von herzen und von sinne
so getriuwe und so geminne,
daz nie niht under in beiden
ir dinges wart gescheiden:
si waren mit ein ander do
ir muotes unde ir herzen vro.
brangaene was des hoves do wol,
der hof der was ir lobes vol:
si was geminne in allen;
sin truoc niemanne gallen
uzen noch innerhalp der wat.
si was ratgebe unde rat
des küneges unde der künigin.
ze kamere kunde niht gesin,
brangaene enmüesez wizzen.
ouch was si vervlizzen
ze dieneste isolde:
si diende ir, swie si wolde,
an tristande ir amise.
daz tribens alse lise,
daz nie nieman dervan
dekeinen arcwan gewan.
ir gebaerde, ir rede, ir maere
oder swaz ir dinges waere,
des nam in lützel ieman war:
nieman haete wan dar.
in was sanfte und also wol,
alse zwein gelieben sol,
den ir state unde ir zit
ze staten und ze willen lit:
da was amie unde amis
alle zit und alle wis
in der minnen bejage.
si begunden dicke in dem tage
ir ougen understricken
mit inneclichen blicken
in der menege und under liuten,
da blicke sulen tiuten
und wehselmaere meinen,
mit den man sich vereinen
aller gelieben liebe mac.
daz triben si naht unde tac
und was daz ane vare:
an rede und an gebare
waren si beidiu gende,
sitzende unde stende
vrilich und offenbaere.
ir offenlichiu maere,
mit den si wunder kunden,
diu begundens under stunden
mit clebeworten underweben;
man sach dicke in ir maeren cleben
der minnen werc von worten
als golt in dem borten.
es gedahte aber nieman niht,
daz ir wort und ir geschiht
an liebe haeten keine craft
wan eine von der macschaft,
die man so groze erkande
under marke und tristande,
mit der verkouften si vil,
mit der ertrugens ir minnenspil;
mit der verspilte minne
vil maneges herzen sinne,
der sich nie keinez kunde enstan,
wiez umbe ir liebe was getan.
diu was an in reine unde guot.
ir beider sin, ir beider muot
daz was allez ein und ein
ja unde ja, nein unde nein;
ja unde nein, nein unde ja
entriuwen daz was niender da:
an in was niht gescheiden;
da waren beide an beiden.
sus triben si zwei under in
die stunde liepliche hin
wilent sus und wilent so:
si waren underwilen vro
und underwilen ungemuot,
als liebe under gelieben tuot:
diu briuwet in ir herzen
die senfte bi dem smerzen,
bi vröude kumber unde not.
so tristan und sin vrouwe isot
ir state zuo zir dingen
niht kunden vollebringen,
daz was ir not; sus unde so
waren si trurec unde vro.
ouch enwart niht under in verborn,
dan waere ouch underwilen zorn:
ich meine zorn ane haz.
und sprichet aber ieman daz,
daz zorn ungebaere
under so gelieben waere,
binamen da bin ich sicher an,
daz der nie rehte liep gewan;
wan diz daz ist der minnen site,
hie enzündet si gelieben mite,
hie mite so viuret si den muot:
wan alse in zorn vil we getuot,
so süenet si diu triuwe,
sost aber diu liebe niuwe
und aber der triuwen me dan e.
wie aber ir zorn uf erste,
wies ane rat ze suone komen,
daz habet ir dicke vernomen:
gelieben dunket lihte,
die dicke und ie gedihte
ein ander mugen gewesen bi,
daz eteswer da lieber si
und naher gende dan si sin,
und machent umbe ein dunkelin
ein michel zornmaere,
uz einer cleinen swaere
eine riliche suone;
und ist ouch daz ze tuone;
daz sol man in billichen:
hie von sol liebe richen,
jungen unde niuwen
und viuren an den triuwen.
liebe armet unde altet,
si kuolet unde kaltet,
swas ir viures niene hat.
so der zorn an ir zegat,
zehant engruonet si niht.
swenne under vriunden geschiht
dekeiner slahte zornelin,
so ist triuwe ie da diu süenaerin,
vrisch und iteniuwe:
diz niuwet die triuwe,
diz liutert liebe alse golt.
alsus treip tristan unde isolt
mit liebe und leide ir stunde hin:
liep unde leit was under in
in micheler unmüezekeit:
liep meine ich ane herzeleit.
sin haeten dannoch beide
dekeine herzeleide
noch niht solher ungeschiht,
diu hin in daz herze siht.
si verswigen ouch ir dinc
und halen ir haelinc
vil anclich und vil ange
und triben ouch daz lange.
si waren beide hochgemuot,
ir muotes vri unde vruot.
isot diu küniginne
diu was do geminne
mit liute und mit lande;
ouch sagete von tristande
beidiu liut unde lant:
er was genenne unde erkant,
ervorhten wunderliche
in al dem künicriche.
nu tristan was gemuothaft:
zerneste und ze ritterschaft
vertet er siner stunde vil.
er dienete mit vederspil
sinen müezegen tagen;
er reit birsen unde jagen,
soz an der zit also geviel.
in den ziten kam ein kiel
ze curnewale in markes habe.
da reit ein ritter uz und abe,
ein edel barun von irlant,
der was gandin genant
und was höfsch, schoene unde rich,
des libes also menlich,
daz allez irlant seite
von siner manheite.
der kam schone gecleit
mit ritterlicher schonheit
und mit herlichen siten
al eine uf markes hof geriten
ane schilt und ane sper.
über sinen rucke vuorte er
eine rotten, diu was cleine,
mit golde und mit gesteine
geschoenet unde gezieret,
ze wunsche gecordieret.
unde als er erbeizet was,
er gienc in den palas
und gruozte, alse er solde,
marken unde isolde;
der ritter unde der amis
was er gewesen manege wis
und ouch ze manegem male
und kam ze curnewale
durch ir willen von irlant.
nu bekande ouch sin zehant:
< deu sal, messire gandin!>
sprach diu gevüege künigin.
< merzi> sprach gandin< bele isolt,
schoene und schoener danne golt
in gandines ougen!>
nu seite ouch isot tougen
dem künege, wer er waere.
den duhtez alwaere
unde wundert in genuoc,
daz er die rotten uf im truoc,
und nam sis alle wunder;
samet unde sunder
bemarcten siz starke.
iedoch so vleiz sich marke
ze sinen eren sere
so durch sin selbes ere
so durch die bete isote:
diu bat in ie genote,
daz er im ere baere,
wan er ir lantman waere.
des was er gerne gemant.
er sazte in bi sich zehant
und vrageten aller hande
von liute und von lande,
von vrouwen und von höfscheit.
nu daz daz ezzen was bereit
und daz gesinde wazzer nam
und daz wazzer hin zim kam,
do wart er vil unde vil
gebeten, daz er sin rottenspil
von im haete getan.
desn kundin nieman über gan.
künic unde künigin
die liezen ez mit guote sin;
so duhtez aber genuoge
unhöfscheit unde unvuoge.
ouch engieng ez so niht hin,
sin begundens under in
vil lachen unde spotten.
der ritter mit der rotten,
der herre mit der harnschar
der nam es alles keine war:
er was nider gesezzen
ze markes siten ezzen;
er tranc und az, als in gezam.
nu man die tische dan genam,
er stuont uf und gie dannen
sitzen ze markes mannen;
die gaben ime geselleschaft,
die waren mit im kumberhaft
mit manegem hovemaere.
der künec der hovebaere,
marke der tugende riche,
der bat in offenliche,
ob er iht rotten kunde,
daz er in allen gunde,
daz si vernaemen sin spil.
der gast sprach:< herre, ine wil,
ine wizze danne umbe waz.>
< herre, wie meinet ir daz?
welt ir iht, des ich han,
daz ist allez getan:
lat uns vernemen iuwern list,
ich gib iu, swaz iu liep ist,>
< diz si!> sprach der von irlant.
er tet in einen leich zehant,
der in allen sanfte tete.
der künec der bat in sa ze stete,
daz er aber einen machete.
der trügenaere erlachete
vil innecliche wider sich:
< diu miete> sprach er< leret mich,
daz ich iu rotte, swaz ich sol.>
und tet den zwirnt alse wol.
nu daz der ander was getan,
gandin gie vür den künic stan,
die rotten truog er an der hant:
< nu herre> sprach er< sit gemant,
des ir gelobetet wider mich.>
der künec sprach:< gerne, daz tuon ich:
saget mir, waz wellet ir?>
< isolde> sprach er< gebet mir!>
< vriunt> sprach er< swaz ir ane die
gebietet, daz ist allez hie.
diz mag noch sus noch so gesin.>
< entriuwen herre> sprach gandin
< ine wil groz noch cleine
niwan isote al eine.>
der künec sprach:< triuwen, dazn geschiht.>
< herre, so enwelt ir niht
behalten iuwer warheit?
werdet ir des überseit,
daz ir urwaere sit,
son sult ir nach der selben zit
dekeines landes künic wesen.
heizet küneges reht lesen:
vindet ir ez niht da,
ich gan von minem rehte sa.
ouch jehet ir oder swer es giht,
ir gelobetet mir niht,
da volge ich minem rehte hin
wider iuch und wider in,
swie mir der hof erteilet:
min lip der ist geveilet
mit kampfe und mit vehte,
ine kome ze minem rehte.
swer so ir wellet oder ir,
der rite in einen rinc mit mir:
ich wil bereden an dirre vrist,
daz diu schoene isot min ist.>
der künec der sach her unde dar
und nam allenthalben war,
obe er ieman möhte han,
der in getörste bestan.
nun was da nieman, der sin leben
an eine wage wolte geben,
noch marke selbe enwolde
niht vehten umbe isolde
wan gandin was von solher craft,
so menlich und so herzehaft:
ir keiner kerte sich dar an.
nu was ouch min her tristan
birsen geriten ze walde;
dern was ouch nie so balde
von walde wider ze hove komen,
ern haete uf dem wege vernomen
diu leiden niuwen maere,
dazs ime gantwürtet waere.
ez was ouch war, si was also:
gandin haete die schoenen do
vil innecliche weinende
und manege clage erscheinende
von hove gevüeret an den stat
und an den stat was ime gesat
ein pavilune, diu was rich,
wol schoene unde herlich:
da gieng er und diu künigin
al die wile sitzen in,
biz daz mer wider kaeme
unde der kiel genaeme
den vluz und die vlieze,
wan er lac an dem grieze.
nu tristan wider heim kam
und von der rotten vernam
diu maere baz unde baz,
zehant er uf sin ors saz,
sine harpfen nam er an die hant,
er kam wol balde gerant
bi unde nahe zuo der habe
und kerte do mit listen abe
zeinem busche und bant da vaste
sin ors zuo zeinem aste.
sin swert daz hancter dar an;
mit siner harpfen lief er dan
und kam zer pavelune
und vant ouch dem barune
sitzende under armen
die vröudelosen armen,
die weinenden isote:
die troster ie genote.
nu half ez aber cleine,
biz daz si den al eine
mit der harpfen gesach.
den gruozte gandin unde sprach:
< de te saut, beas harpiers!>
< merzi, gentil schevaliers!
herre, ich han> sprach aber er
< gegahet harte sere her:
man sagete mir an dirre zit,
daz ir von irlande sit:
herre, dannen bin ouch ich.
durch iuwer ere, vüeret mich
hin wider heim in irlant!>
der von irlande sprach zehant:
< geselle, daz gelobe ich dir.
nu sitze nider, harphe mir:
getroestest du die vrouwen min,
dazs ir weinen lazet sin,
ich gibe dir dallerbesten wat,
die disiu pavilune hat.>
< diz lobe ich, herre> sprach tristan
< ouch han ich guoten trost dar an,
ez ensi dan alse vil,
daz si durch kein mannes spil
ir weinen welle lazen,
so muoz si sich es mazen.>
sines werkes er begunde,
er harphete an der stunde
so rehte süezen einen leich,
der isote in ir herze sleich
und ir gedanken alle ergie
so verre, dazs ir weinen lie
und an ir amis was verdaht.
nu daz der leich was vollebraht,
do was dem kiele wazzer komen
und haete sinen vluz genomen.
hie mite so sprachen jene her abe
von dem kiele in die habe:
< herre, herre, gat her an!
und kumet min her tristan,
die wile ir an dem lande sit,
uns begat ein übel zit.
ez stat gar in siner hant
beidiu liut unde lant.
ouch ist er selbe, so man seit,
von also grozer vrecheit,
so geherze und so gemuot,
daz er iu lihte schaden tuot.>
diu rede was gandin ungemach.
uz grozem unwerde er sprach:
< nu müeze ich haben gotes haz,
ob ich von hinnen umbe daz
talanc dest e ze schiffe ge!
geselle, mache du mir e
den leich von didone:
du harpfest also schone,
daz ich ez an dich minnen sol.
nu harpfe miner vrouwen wol!
ich vüere dich ze minnen
mit mir und mit ir hinnen
und gibe dir ouch alhie zehant
dinen geheiz und din gewant,
daz aller beste, daz ich han.>
tristan sprach:< herre, deist getan.>
der spilman huob aber an:
sin harpfenspil er aber began
so rehte suoze bringen,
daz gandin sinen dingen
vil vlizeclichen ore bot
und sach ouch wol, daz isot
sere an die harpfen was verdaht.
nu daz der leich was vollebraht,
gandin der nam die künigin
und wolte hin ze schiffe sin.
nu was diu vlieze unde der vloz
vor der schifbrucken also groz,
daz nieman an der stunde
ane ein vil hoch ors kunde
zer schifbrucken komen in.
< waz getuon wir nu?> sprach gandin
< wie kumet min vrouwe dar an?>
< seht, herre> sprach der spilman
< sit daz ich des gewis bin,
daz ir mich mit iu vüeret hin,
swes ich ze curnewale han,
des sol hie lützel bestan.
ich han ein hohez ors hie bi,
ich waenez ouch wol so hoch si,
mine vrouwen, iuwer vriundin,
daz ich si wol zer brucken in
so schone gevüere,
daz si daz mer iht rüere.>
gandin sprach:< lieber spilman:
bald ile, brinc din ors her dan
und nim ouch iesa din gewant!>
tristan der brahte daz ors zehant,
und iesa do er wider kam,
sine harpfen er ze rucke nam:
< nu herre von irlant> sprach er
< bietet mir mine vrouwen her,
ich vüere si vor mir darin.>
< nein spilman> sprach gandin
< dun solt si niht rüeren,
ich wil si selbe vüeren.>
< we herre!> sprach diu schoene isot
< diz maere ist allez ane not,
daz er mich niht rüeren sol:
nu wizzet endeliche wol,
daz ich niemere kume dar an,
mich envüere der spilman.>
gandin bot ime isote dar:
< geselle> sprach er< nim ir war
und vüeres also schone,
daz ich dirs iemer lone.>
nu er isolde zime gewan,
er sprancte ein lützel her dan.
und alse ez gandin gesach,
unwertlich er im nach sprach:
< ina gouch! waz sol diz sin?>
< nein nein> sprach tristan< gouch gandin!
vriunt, ir stat an des gouches zil,
wan daz ir mit dem rottenspil
dem künege marke ertruget an,
daz vüere ich mit der harpfen dan:
ir truget, nu sit ouch ir betrogen:
tristan der hat iu nach gezogen,
biz daz er iuch beswichen hat.
vriunt, ir gebt riliche wat:
ich han daz beste gewant,
daz ich in dem gezelte vant!>
tristan reit sine straze.
gandin was ane maze
truric unde truresam:
im tet schade unde scham
vil sere und innecliche we.
er kerte wider über se
mit schame und mit leide.
jene geverten beide,
tristan und isot kerten hin.
obs under wegen under in
iender ze vröuden kaemen,
ruowe in den bluomen naemen,
daz wil ich ane waenen lan:
ich sol waenen unde wan
minenthalben legen nider.
tristan der brahte isote wider
sinem oeheime marke
und strafet in starke:
< herre> sprach er< wizze crist,
so lieb als iu diu künegin ist,
so ist ez ein michel unsin,
daz ir si gebet so lihte hin
durch harpfen oder durch rotten.
ez mac diu werlt wol spotten:
wer gesach ie mere künigin
durch rottenspil gemeine sin?
her nach so bewaret daz
und hüetet miner vrouwen baz!>
tristandes lob und ere
diu bluoten aber do mere
ze hove und in dem lande.
si lobeten an tristande
sine vuoge und sine sinne.
er und diu küniginne
si waren aber vro unde vruot,
si gaben beide ein ander muot,
sos iemer beste kunden.
in den selben stunden
haete tristan einen cumpanjun,
der was ein edeler barun,
des küneges lantsaeze,
sin oberster truhsaeze,
und was geheizen marjodo:
der selbe was tristande do
gevriunt unde geminne
durch die süezen küniginne,
der truog er tougenlichen muot,
als manec man maneger vrouwen tuot,
da si sich lützel keret an.
der truhsaeze unde tristan
si zwene haeten under in zwein
gemeine herberge in ein
und waren gerne ein ander mite.
ouch was des truhsaezen site,
wan tristan schoener maere phlac,
daz erm ie nahtes so bi lac,
daz er bereite hin zim sprach.
eines nahtes ez geschach,
do haeter mit tristande
vil unde maneger hande
rede unde maere getriben
und was slafende beliben:
der minnaere tristan
der stal sich tougenliche dan
an sine strichweide
ze manegem herzeleide
im selben unde der künigin.
dor unvermeldet wande sin
und sicher siner dinge,
do haetim misselinge
ir stricke, ir melde, ir arbeit
an den selben pfat geleit,
den er underwilen ie
z isote vroliche gie:
der was des nahtes besnit;
ouch schein der mane zuo der zit
vil liehte und vil clare.
tristan nam keiner vare
noch keiner slahte merke war,
wan gieng et baltliche dar,
da man im sine tougenheit
bescheiden haete und uf geleit.
nu er in die kemenaten kam,
brangaene ein schahzabel nam:
vür daz lieht leinde si daz.
nun weiz ich, wie si des vergaz,
daz si die tür offen lie
und si wider slafen gie.
die wile und aber daz geschach,
der truhsaeze der gesach
in sime troume, da er slief,
einen eber, der uz dem walde lief,
vreislich unde vreissam:
uf des küneges hof er kam
schumende unde wetzende
und sich ze wige setzende
uf allez daz, daz er da vant.
nu kam geloufen al zehant
des hovegesindes michel craft.
da lief michel ritterschaft
umbe den eber her unde hin
und enwas doch nieman under in,
der in getorste bestan.
sus liez er allez hine gan
limmende durch den palas;
da markes kemenate was,
da brach er zuo den türen in.
daz sin bette solte sin,
daz zewarf er hin unde her.
mit sinem schume solget er
daz bette und al die bettewat,
diu küneges bette bestat.
diz sahen alle markes man
und nam sichz doch ir keiner an.
nu marjodoc erwachet was,
den troum er in sin herze las;
wan er was ime sere ande.
hie mite rief er tristande
und woltim sagen maere,
waz ime getroumet waere.
nun antwurte im nieman da.
nu rief er aber und aber sa
und reichte mit der hant do dar,
und alse er nihtes wart gewar
noch an dem bette nieman vant,
nu bewander in zehant
umb tougenlichiu teidinc;
aber umbe sinen haelinc
hin zuo der küniginne
desn haete er keine sinne,
ern haete keinen wan dar an.
doch nam er ime hin zime da van
ein vriuntlichez zornelin,
so liep als er im solte sin,
daz er im niht enseite
von siner tougenheite.
marjodoc stuont uf zehant
und leit an sich sin gewant.
er sleich vil lise hin zer tür
unde wartete dervür
und sach tristandes spor dervor.
hie mite so volget er dem spor
hin durch ein boumgertelin.
ouch leitet in des manen schin
über sne und über gras,
da er vor hin gegangen was,
unz an der kemenaten tür.
da gestuont er vorhtende vür
und misseviel im al zehant,
daz er die tür als offen vant.
sus trahtet er da lange
nach tristandes gange:
er bedahte übel unde guot.
iezuo so kam im in den muot,
tristan der waere komen darin
durch eteslich juncvrouwelin.
so der wan iezuo was getan,
so was al zehant sin wan,
er waere darinne
durch die küniginne.
der wan gie hin unde her.
ze jungeste genante er
und gie vil lise darin
und envant da lieht noch manen schin;
wan von der kerzen, diu da bran,
da gesach er lützel van:
da leinde ein schahzabel vor.
sus gienger allez enbor
und greifende mit henden
an muren unde an wenden,
biz er zir beider bette kam,
si beidiu samet dar an vernam
und horte al ir gelegenheit.
diz was im innecliche leit
und tet im in dem herzen we,
wan er haet isolde allez e
liebe unde holden muot getragen.
nu was daz allez underslagen
mit hazze und mit leide.
er haete an ir do beide
haz unde leit, leit unde haz;
in muote diz, in muote daz:
ern kunde sich verrihten niht,
wie er ze dirre geschiht
also gewerben möhte,
als ez vuogete unde töhte.
in reizete haz unde leit
uf die grozen unhöfscheit,
daz er ir ding lutbaerete
und ez al da vermaerete;
so zoch in aber tristan
und diu vorhte dervan,
die er hin zime haete,
ob erm iht leides taete.
sus kerter umbe und gie dan:
als ein geleidegeter man
leiter sich aber wider nider.
nu kam ouch tristan schiere wider;
vil lise er an sin bette seic.
er sweic unde jener sweic,
daz ir deweder nie wort gesprach,
daz in doch selten e geschach
und des e waren ungewon.
von dirre vremede und hie von
so sach im tristan daz wol an,
daz er eteswaz hie van
arcwande in sinem muote,
und haete sine huote
an rede und an gelaze
in bezzerre maze,
danner e males taete.
nu was ez aber ze spaete:
sin tougen was vermaeret,
sin haelinc goffenbaeret.
der nidege marjodo
der nam den künec verholne do
und seitim, daz ein maere
da ze hove ensprungen waere
von isolde und tristande,
daz liute unde lande
harte sere missezaeme:
daz er es war naeme
und rat darumbe haete,
waz er dar zuo getaete;
ez gienge im harte sere
an sin e und an sin ere.
ern gewuoc im aber des niht,
daz er die waren geschiht
als endecliche weste.
der getriuweste unde der beste,
der einvalte marke
den wundertes starke
und volgetes ungerne,
daz er den leitesterne
siner vröuden an isolde
iemer bewaenen solde
an keiner slahte unguote.
doch truog erz in dem muote
leitlichen unde sware
und was in staeter vare
alle zit und alle stunde,
ob ers ervinden kunde
an keiner bewaerde.
ir rede und ir gebaerde
daz bemarcter allez sunder
und enkunde si hier under
an keiner warheit ervarn;
wan tristan der bat siz bewarn
und haete isolde kunt getan
des truhsaezen arcwan.
jedoch versuohtez marke
anclichen unde starke
und wartetes naht unde tac.
eines nahtes, do er bi ir lac
und si zwei triben under in
ir wehselrede her unde hin,
er rihtete unde leite
mit einer kündekeite
einen stric der küniginne
und vienc si ouch darinne.
< nu vrouwe> sprach er< saget mir,
wie dunket iuch, wie ratet ir?
ich wil in kurzen ziten
in beteverte riten
und bin vil lihte lange in wege:
in wes huote und in wes pflege
welt ir al die wile sin?>
< got segene!> sprach diu künigin
< durch not sprechet ir daz!
in wes huote waere ich baz
und iuwer liut und iuwer lant
danne in iuwers neven hant,
der unser wol gepflegen kan?
iuwer swestersun, her tristan,
der ist manhaft unde wis
und wol bedaehtic alle wis.>
die rede begunde marke
bewaenen harte starke
und misseviel im harte.
sine lage und sine warte
leiter ir aber me unde me
und huotir aber me dan e
und seite dem truhsaezen sa,
als er ez haete ervunden da.
der truhsaeze antwurte im do
< zeware herre, im ist also:
ir muget hie selbe merken an,
daz si sich niht gehelen kan
der grozen liebe, die sim treit,
und ist ein michel tumpheit,
daz ir in lidet da bi.
als liep iu wip und ere si,
son lidet in nimere.>
diz muote marken sere:
der zwivel unde der arcwan,
den er zem neven solte han,
der totin zallen stunden,
und in ouch unervunden
und unervaren haete
an aller slahte untaete.
diu betrogen isot diu was do vro:
si seite brangaenen do
vil vroliche lachende
und michel vröude machende
von ir herren betevart,
und ouch wie si gevraget wart,
in wes pflege si wolte sin.
brangaene sprach do:< vrouwe min,
lieget mir niht und saget mir,
so helfe iu got, wen ieschet ir?>
isot seit ir die warheit,
reht alse ez da wart uf geleit.
< a tumbe!> sprach brangaene do
< warumbe sprachet ir also?
swaz so hier an geredet ist,
daz hoere ich wol, daz ist ein list,
und weiz vür war, daz disen rat
der truhsaeze uf geleget hat.
hie mite so wellents iuch ervarn.
ir sult iuch her nach baz bewarn.
gewehene ers iu iht mere,
so tuot, als ich iuch lere:
sprechet sus unde so.>
ir vrouwen lerte si do,
waz antwürte ir gebaere
ze disen listen waere.
hier under was ie marke
bekumbert harte starke
mit zweier hande leide:
in leideten beide
der zwivel unde der arcwan,
den er haete und muose han:
er arcwande genote
sin herzeliep isote;
er zwivelt an tristande,
an dem er niht erkande,
daz valsche gebaere
und wider den triuwen waere.
sin vriunt tristan, sin vröude isot
diu zwei waren sin meistiu not:
si twungen ime herze unde sin.
er arcwande si und in
und zwiveltes ouch beide.
dem gebeidetem leide
dem gienger rehte nach dem site
und nach dem billiche mite;
wan alse er an isolde
der liebe dienen wolde,
so wantes in der arcwan.
dem wolter danne ie nach gan
und volgen uf die warheit;
als ime diu danne wart verseit,
so tet im aber der zwivel we,
so was ez aber rehte als e.
waz mag ouch liebe naher gan
dan zwivel und arcwan?
waz anget liebe gernden muot
so sere, so der zwivel tuot?
damite enweiz er, war er sol,
wan iezuo so geswüerer wol
von eteslicher ungeschiht,
die er gehoeret oder gesiht,
er waere uf dem ende;
e man die hant gewende,
so widerwirfet sich daz
und gesiht aber eteswaz,
daz im aber zwivel birt,
davon er aber verirret wirt.
wan daz ez al diu werlt tuot,
so ist ez ein harte unwiser muot
und ist ein michel tumpheit,
daz man an liebe zwivel treit;
wan nieman ist mit liebe wol,
an dem er zwivel haben sol.
so ist aber noch serre missetan,
swer so den zwivel unde den wan
uf die gewisheit bringet;
wan swanner daz erringet,
daz er den zwivel waren weiz,
swes er sich ie da vor gevleiz
ze pirsen uf die warheit,
daz ist im danne ein herzeleit
vor allem herzeleide.
diu vorderen beide,
diu im e beswaereten den muot,
diu diuhten in danne guot;
möhter si danne wider han,
so naemer zwivel unde wan,
daz er der waren künde
niemer niht bevünde.
sus kumet, daz übel übele vrumet,
biz daz daz ergere kumet;
so daz danne wirs tuot,
so diuhte danne übel guot.
swie swaere an liebe zwivel si,
ern ist nie so swaere bi,
man lide in vil und verre baz
dan den bewaereten haz.
ouch mag daz nieman verbern,
diu liebe müeze zwivel bern.
zwivel sol an liebe wesen;
mit dem muoz liebe genesen:
die wile si den zwivel hat,
die wile mag ir werden rat;
so si die warheit ersiht,
zehant enist ir dinges niht.
ouch hat diu liebe einen site,
da si sich allermeiste mite
verwirret und verworren hat:
swa ir dinc nach ir willen stat,
dan wil si keiner staete warn,
da lat si harte lihte varn;
und swa so si den zwivel siht,
davon enscheidet si sich niht,
dar ist ir not unde gach:
dem gat si lagende nach
und strebet noch mere durch daz dar,
dazs ir herzeleit ervar
dan durch die lust, die si dar an
ervinden unde gehaben kan.
dem selben sinnelosen site
dem gieng ouch marke vaste mite:
er wante spate unde vruo
allen sinen sin dar zuo,
daz er den zwivel unde den wan
gerne haete hin getan
und daz er mit der warheit
uf sin herzeclichez leit
vil gerne komen waere:
des was er gevaere.
aber kam ez eines nahtes so,
als er ez unde marjodo
ensamet haeten uf geleit,
daz er aber sine kündekeit
isolde vür leite
und si mit kündekeite
gerne haete ervaren baz.
do verkerte sich daz:
den stric, den er ir rihtete
und uf ir schaden tihtete,
da vie diu küniginne
den künec ir herren inne
mit ir brangaenen lere.
da half brangaene sere;
da vrumetin beiden samet, daz list
wider list gesetzet ist.
der künec der twanc die künigin
vil nahen an daz herze sin
und kuste si ze maneger stunt
in ir ouge und in ir munt.
< schoene> sprach er< nun ist mir
niht herzecliche liep wan ir;
und ich von iu nu scheiden sol,
daz wizze got von himele wol,
daz nimet mir mine sinne.>
diu gelerte küniginne
si stiez sin wider sin;
siuftende sprach si wider in:
< owe mir, innecliche owe!
owe! nu wande ich allez e,
daz diz vertane maere
durch schimpf gesprochen waere:
nu hoere ich unde weiz ez wol,
daz ez ein ernest wesen sol.>
si huob an unde begunde
mit ougen und mit munde
leitliche clage erscheinen,
so clegeliche weinen,
daz si dem einvalten man
sinen zwivel allen an gewan
und wol gesworen haete,
daz siz von herzen taete.
wan an den vrouwen allen
enist nimere gallen,
also man uz ir munde giht,
noch enhabent dekeiner trüge niht
noch aller valsche keinen,
wan daz si kunnen weinen
ane meine und ane muot,
als ofte so si dunket guot.
isot diu weinde starke.
der geloubege marke
< schoene> sprach er< saget mir,
waz wirret iu, waz weinet ir?>
< ich mag wol weinen> sprach isot
< clag ich, daz tuot mir michel not:
ich bin ein ellende wip
und han nime wan einen lip
und so vil sinne, so ich han;
diu zwei han ich so gar verlan
an iuch und iuwer minne,
daz ich in minem sinne
niht dinges kan gemeinen
noch geminnen wan iuch einen.
mirn ist niht rehte liep wan ir
und weiz daz warez, daz ir mir
so holdez herze niht entraget,
als ir gebaret unde saget.
daz ir den muot gewunnet ie,
daz ir hin vüeret und mich hie
in dirre vremede soltet lan,
da bi mac ich mich wol enstan,
daz ich iu vil unmaere bin:
des sol min herze und min sin
vil selten iemer werden vro.>
< warumbe, schoene?> sprach er do
< ir habet doch ziuwerre hant
beidiu liute unde lant,
diu sint iuwer unde min:
dar über sit gebietaerin;
daz sol ziuwerm gebote stan;
swaz ir gebietet, deist getan.
die wile ouch ich bin under wegen,
die wile so müeze iuwer pflegen,
der iuwer wol gepflegen kan:
min neve der höfsche tristan;
der ist bedaehtic unde wis
der vlizet sich in alle wis,
wie er iu vröude und ere
gemache unde gemere.
dem getruwe ich alse wol,
als ich von grozem rehte sol.
dem sit ir liep, also bin ich;
der tuot ez durch iuch und durch mich.
< her tristan?> sprach diu schoene isot
< zeware ich waere gerner tot
und e wolt ich begraben sin,
e danne ich mit dem willen min
in siner pflege waere.
der selbe losaere,
der ist mir zallen ziten
gelichsend an der siten
und allez smeichende bi
und giht, wie liep ich im si.
iedoch weiz got wol sinen muot,
in welhen triuwen er ez tuot.
ouch weiz ichs selbe genuoc:
wan er mir minen oeheim sluoc
und an mir vürhtet den haz,
durch die vorhte und umbe daz
ist er mich allez streichende,
listende unde smeichende
in einem velschlichem site
und waenet allez damite
erwerben mine vriuntschaft.
nu hat ez aber arme craft,
sin smeichen hilfet cleine;
und weizgot wan ir eine,
daz ich durch iuch noch mere
dan durch min selbes ere
vriuntliche dar gebare,
son gesaehe ich in zeware
mit vriundes ougen niemer an;
und sit ich niht verberen kan,
ine müeze in hoeren unde sehen,
so sol ez aber also geschehen,
daz mines herzen da bi
und miner triuwen lützel si.
ich han, daz ist unlougen,
mit herzelosen ougen
mit lügelichem munde
dicke und ze maneger stunde
an in gewendet minen vliz
niuwan durch den itewiz:
man sprichet von den vrouwen daz,
si tragen ir manne vriunden haz;
durch daz han ich im dicke
mit manegem lüggem blicke,
mit herzelosem munde
betrogen sine stunde,
daz er wol gesworen haete,
daz ichz von herzen taete.
herre, enlat iuch niht dar an:
iuwer neve, min her tristan
dern gepfliget min niemer tac.
ob ichs iuch erbiten mac,
ir müezet min zware under wegen,
ob ir gebietet, selbe pflegen.
swar ir wellet, dar wil ich,
ir eine enwendet es mich
und es enirre mich der tot.
sus losete diu lose isot
wider ir herren unde ir man,
biz daz sim losend an gewan
beidiu zwivel unde zorn
und er wol haete gesworn,
daz ir ernest waere.
marke der zwivelaere
der was da wider ze wege komen.
sin gesellin diu haet ime benomen
beidiu zwivel unde wan.
ez was allez wol getan,
daz si gesprach unde getete.
der künec der seite sa ze stete
dem truhsaezen von grunde,
so er ebeneste kunde,
ir antwürte unde ir maere,
und an ir dingen waere
dekeiner slahte valscheit.
diz was dem truhsaezen leit
und tet im in dem herzen we;
iedoch lerter in aber do me
und seitim, wier isolde
aber versuochen solde.
des nahtes, do marke aber lac,
siner bettemaere mit ir pflac,
er leite ir aber mit vrage
sine stricke und sine lage
unde betrouc si aber darin.
< seht> sprach er< vrouwe künigin,
ich waene, es muoz uns not geschehen,
nu lat mich kiesen unde sehen,
wie vrouwen kunnen lant bewarn.
vrouwe, ich muoz von dem lande varn,
und ir hie derbi bestan
bi minen vriunden, die ich han.
ez si der mac, ez si der man,
der mir dekeines guotes gan,
der muoz iu guot und ere bern,
als ir an in es wellet gern.
und swer iu niht vil senfte bi
und liep in iuwern ougen si
under vrouwen unde mannen:
die scheidet alle dannen.
irn sult wider iuwerm muote
an liuten noch an guote
niht weder hoeren noch gesehen,
dar an iu leide müge geschehen.
ine wil ouch niht des minnen
von herzen noch von sinnen,
dem ir unholdez herze traget:
daz si iu vür war gesaget.
weset ir vro unde vruot
und lebet, swie iuch dunke guot:
da habet ir minen willen an.
und sit min neve tristan
unsenfte in iuwerm herzen ist,
so scheide ich in in kurzer vrist
von hove und von gesinde,
swie ich die vuoge vinde;
er sol ze parmenie varn
und sol sin selbes dinc bewarn.
des ist im unde dem lande not.>
< genade herre> sprach isot
< ir redet getriuliche unde wol;
sit ich an iu nu wizzen sol,
daz ir daz gerne unmaeret,
daz minem herzen swaeret,
so dunket ouch mich reht da bi,
swaz iuwern ougen senfte si
und iuwerm muote liche,
daz ich dar an entwiche,
so ich verreste müge;
und swaz iu ziuwern eren tüge,
daz ich da spate unde vruo
rat unde helfe biete zuo.
und seht ir, herre, waz ir tuot:
ezn wirt min rat noch min muot
weder hiute noch niemer,
daz ir iuwern neven iemer
von iuwerm hove gekeret,
wan so waer ich guneret:
damite so seite man zehant
über hof und über lant,
ich haet iu geraten daz
durch die schulde und durch den haz,
daz er minen oeheim sluoc.
da würde rede von genuoc,
diu mir lasterbaere
und iu kein ere waere.
ine gevolges niemer,
daz ir durch mich iemer
iuwer vriunt gunmaeret
oder ieman beswaeret
und hazzet durch den willen min,
dem ir genaedic sület sin.
ouch sult ir iuch versinnen:
und keret ir von hinnen,
wer beschirmet iuwer zwei lant?
diun stant in eines wibes hant
noch wol noch vrideliche.
swer zweier künicriche
reht und nach eren pflegen sol,
der bedarf sinne und herzen wol:
son ist in disen zwein landen
ane minen hern tristanden
kein herre, lazet irn da bi,
daz er den landen vrume si.
ane in so kumet da nieman zuo,
durch den man laze oder tuo.
ist daz urliuges not geschiht,
des man sich alle tage versiht
und zallen ziten muoz versehen,
so magez lihte also geschehen,
daz uns da misselinget an;
so wirt mir min her tristan
mit itewize und mit archeit
dicke under ougen geleit;
so wirt des maeres vil gelesen:
< waere tristan hie gewesen,
uns enwaere niht ze dirre vrist
so misselungen, alse ez ist.>
und werdent mir dan alle
mit gemeinem schalle
gebende die schulde,
ich habe im iuwer hulde
iu und in ze schaden verlorn.
herre, ez ist bezzer verborn.
versinnet iuch der dinge baz;
bedenket diz unde daz:
eintweder lat mich mit iu varn
oder heizet in diu lant bewarn.
swie so min herze hin zim si,
erst mir doch lieber da bi,
danne ob uns ein ander man
sume unde velle dar an.>
der künec enstuont sich al zehant,
daz al ir herze was gewant
ze tristandes eren,
und begunde ouch iesa keren
an zwivel unde an wan als e.
hie von so was er aber do me
versunken und vervallen
wider in die zorngallen.
isot tet ouch brangaenen kunt
ir beider rede unz uf den grunt
und seite ir wider diz unde daz,
daz si nie wortes vergaz.
diz was brangaenen sere leit,
dazs also haete geseit
und daz diu rede ergangen was.
einen niuwen brief sir aber do las,
waz aber ir rede solte sin.
des nahtes, do diu künigin
zir herren aber slafen kam,
under ir arme si in nam:
si halseten, si kusten,
zir senften linden brusten
twanc sin vil harte nahen
und begunde aber do vahen
wider an ir wortlage
mit antwürte und mit vrage:
< herre> sprach si< saget mir
durch minen willen: habet ir
von rehtem ernest uf geleit
iuwer dinc, als ir mir habet geseit
von minem hern tristande,
daz ir in wider ze lande
welt senden durch den willen min?
möht ich der rede gewis sin,
ich woltes iu genade sagen
hiut unde in allen minen tagen.
herre, ich getruwe iu harte wol,
als ich wol mac und alse ich sol;
doch ist min vorhte hie bi,
daz ez gar ein versuochen si;
und wiste ich es gewisheit,
als ir mir habet vür geleit,
daz ir mir woltet vremeden daz,
dem ich waere gehaz,
so erkandich an dem maere,
daz ich iu liep waere.
ich haete lange mine bete,
wan daz ichz ungerne tete,
hier umbe gerne an iuch gewant;
wan mir ist harte wol bekant,
waz mir von ime mac uf erstan,
sol ich sin lange künde han.
nu herre, nu bedenket daz
und iedoch niht durch minen haz:
sol er nu dirre lande pflegen,
die wile und ir sit underwegen,
ist daz iu danne missegat,
als lihte an verten uf erstat,
so nimet er mir ere unde lant.
nu habet ir ez gar erkant,
daz mir an ime gewerren kan.
nu gedenket ouch dar an
ze guote und alse der vriunt sol,
und loeset mich, so tuot ir wol,
von minem hern tristande:
schicket in wider ze lande
oder schaffet, daz er mit iu var
und mich die wile bewar
der truhsaeze marjodo.
stüende aber iuwer muot also,
daz ir mich mit iu liezet varn,
ich lieze hie diu lant bewarn
und berihten, swer der wolte,
et daz ich mit iu solte.
über daz allez so tuot ir
mit den landen und mit mir,
reht alse iuch selbe dunke guot;
daz ist min wille und min muot:
et ich gedenke dar zuo,
daz ich iuwern willen tuo,
ich laze ez allez zeiner hant
beidiu liute unde lant.>
sus gies ir herren losend an,
biz daz sim aber an gewan,
daz er den zwivel aber lie
und aber von dem wane gie
ir muotes unde ir minne
und aber die küniginne
mitalle unschuldic haete
vor aller slahte untaete.
den truhsaezen marjodo
den haete er aber mitalle do
zeinem lügenaere,
doch erm diu waren maere
und die rehten warheit
von ir haete geseit.
nu daz der truhsaeze ersach,
daz sines willen niht geschach,
er versuohtez aber anderswa.
ein getwerc was in dem hove da,
daz selbe solte namen han
melot petit von aquitan
und kunde ein teil, also man giht,
umbe verholne geschiht
an dem gestirne nahtes sehen.
ine wil aber nihtes von im jehen,
wan alse ichz von dem buoche nim.
nun vinde ich aber niht von im
an dem waren maere,
wan daz ez kündic waere,
listic unde rederich.
daz was dem künege heinlich
und ouch der kemenaten.
mit dem begunder raten,
swennez zen vrouwen kaeme,
daz ez da war naeme
tristandes unde der künigin;
möhtez im da zuo guot gesin,
daz man die waren künde
der minne an in bevünde,
ez haetes iemer mere
wider marken lon und ere.
da kerte ouch ez spate unde vruo
sine lüge und sine lage zuo:
ez leite sine vare
an rede und an gebare
ze iegelichen stunden
und haete ouch schiere ervunden
die liebe an den gelieben zwein;
wan si haeten under ein
so süeze gebaerde,
daz melot die bewaerde
der minnen al zehant da vant,
und seite ouch marken al zehant,
daz binamen da minne waere.
sus triben si dri diz maere,
melot und marke und marjodo,
bizs under in gevielen do
mit gemeinem rate dar an:
würde min her tristan
von dem hove gescheiden,
man möhte an in beiden
die warheit offenbaere sehen.
nu diz was al zehant geschehen
reht alse ez wart geraten da:
der künec bat sinen neven iesa
durch sin selbes ere,
daz er dekeine kere
zer kemenaten naeme
noch niemer da hin kaeme,
da der vrouwen keiniu waere:
der hof der tribe ein maere,
man woltes hüetende sin,
davon ime unde der künigin
leit unde laster möhte enstan.
nu diz was al zehant getan,
daz er gebot und des er bat:
tristan meit iegeliche stat,
da der vrouwen heinliche was.
kemenaten unde palas
da enkam er niemer in.
daz ingesinde daz nam sin
und siner vremede groze war:
si redeten ime ze leide dar
vil übele und anders danne wol.
sin oren wurden dicke vol
mit iteniuwem leide.
er unde isot, si beide
si triben die zit mit sorgen hin.
triure unde clage was under in
in micheler unmüezekeit.
si haeten leit unde leit:
leit umbe markes arcwan,
leit, daz si niht mohten han
keine state under in zwein,
daz si geredeten in ein.
ietwederem begunde
von stunde ze stunde
herze unde craft geswichen;
bleichen unde blichen
begunde ir varwe unde ir lip:
der man bleichete durch daz wip,
daz wip bleichete durch den man;
durch isote tristan
durch tristanden isot:
daz tet in beiden michel not.
es wundert mich cleine,
was ir not gemeine
und ir leit ungescheiden;
ezn was ouch an in beiden
nieme wan ein herze unde ein muot:
ir beider übel, ir beider guot,
ir beider tot, ir beider leben
diu waren alse in ein geweben:
swaz ir dewederem gewar,
des wart daz andere gewar:
swaz so dem einem sanfte tete,
des enpfant daz ander an der stete;
si waren beide under in zwein
mit übele und mit guote al ein.
ir gemeiniu herzeswaere
diu wart so schinbaere
under ir beider ougen,
daz man vil cleine lougen
der minnen an ir varwe vant.
und marke enstuont sich al zehant
und kos wol an in beiden,
ir vremeden unde ir scheiden
daz in daz an ir herze gie;
westen si wa oder wie,
si saehen gerne ein ander.
ein ursuoche vander
und hiez an den stunden
die jegere mit den hunden
ze walde sich bereiten.
er enbot in unde seiten
und hiez ouch in den hof sagen,
er wolte zweinzic tage jagen:
swer mit gejegede kunde
oder swer so sine stunde
damite vertriben wolte,
daz sich der reiten solte.
urloup nam er zer künigin
und hiez si nach ir willen sin
da heime vrolich unde vro.
verholne bevalher do
dem getwerge melote,
daz ez tristande unde isote
zuo zir tougenheite
lüge unde lage leite:
ez genüzzes iemer wider in.
er selbe vuor ze walde hin
mit michelem geschelle.
sin weidegeselle
tristan beleip da heime
und enbot dem oeheime,
daz er siech waere.
der sieche weidenaere
wolt ouch an sine weide.
er unde isot, si beide
beliben an ir triure
und suohten aventiure
in anclicher trahte,
mit wie getaner ahte
daz iemer kunde geschehen,
daz si sich möhten gesehen.
nun kunden siz ertrahten nie.
under disen dingen gie
brangaene zuo tristande,
wan si vil wol erkande,
daz sin herzeswaere
vil nahe gende waere.
si clagete ime und er clagt ir:
< a reine> sprach er< saget mir,
welch rat gewirdet dirre not?
wie gewirbe ich und diu arme isot,
daz wir sus niht verderben?
ine weiz, wie wir gewerben,
daz wir behalten unser leben.>
< waz rates mac ich iu gegeben?>
sprach aber diu getriuwe
< daz ez got iemer riuwe,
daz wir ie wurden geborn!
wir haben elliu driu verlorn
unser vröude und unser ere:
wirn komen niemer mere
an unser vriheit als e.
isot owe! tristan owe!
daz ich iuch mit ougen ie gesach
und allez iuwer ungemach
von mir uf erstanden ist!
und enweiz nu weder rat noch list,
damite ich iu gehelfen müge:
ine kan niht vinden, daz iu tüge.
ich weiz ez alse minen tot,
ir komet es in groze not,
belibet ir iht lange
in huote und in getwange.
sit ez niht bezzer mag gesin,
so volget doch dem rate min,
nu meine ich und ze dirre zit,
die wile ir uns sus vremede sit:
als ir des werdet gewar,
daz iu diu state widervar,
so nemet ein öleboumes ris
und snidet spaene in lange wis
und zeichent die mit nihte me,
wan machet einhalp ein t
und machet anderhalp ein i,
daz niwan der erste buochstap si
von iuwer beider namen dar an,
und leget da weder zuo noch van
und gat zem boumgarten in;
ir wizzet wol daz bechelin,
daz von dem brunnen da gat,
hin da diu kemenate stat:
darin so werfet einen span
und lat in vliezen unde gan
hin vür der kemenaten tür;
da gan wir zallen ziten vür
ich und diu vröudelose isot
und weinen unser herzenot.
als wir in danne ersehen da,
da bi bekennen wir iesa,
daz ir da bi dem brunnen sit.
da der öleboum schate git,
da wartet unde nemet war:
diu senede gat ie zuo ziu dar,
min vrouwe und iuwer vriundin,
und ich ouch, alse ez mac gesin
und ez an iuwerm willen ist.
herre, diu selbe kurze vrist,
die ich noch ze lebene han,
diu sol mit iu zwein hine gan,
daz ich iu beiden gelebe
und iu ze lebene rat gegebe.
solt ich umb eine stunde,
in der ich iu zwein kunde
ze iuwern vröuden geleben,
miner stunde tusent geben:
ich verkoufte alle mine tage,
ine gesenftet iuwer clage.>
< genade schoene!> sprach tristan
< ine han da keinen zwivel an,
an iu si triuwe und ere;
der zweier wart nie mere
in einem herzen begraben.
solt ich dekeine saelde haben,
die soltich iu wol keren
ze vröuden unde zeren.
swie kumberliche ez aber nu ste,
swie kume so min schibe ge,
wistich, wie ich nu kunde
mine tage und mine stunde
ze iuwern vröuden hin gegeben,
ich wolte ouch deste kurzer leben:
des getruwet unde geloubet mir!>
weinende sprach er aber zir:
< getriuwe, saeligez wip!>
hie mite twanc ers an sinen lip
mit armen nahe und ange:
ir ougen unde ir wange
kuster mit maneger quale
dicke und ze manegem male.
< schoene> sprach er< nu tuot wol
und alse der getriuwe sol,
und lazet iu bevolhen sin
mich und die seneden sorgaerin,
die saeligen isote;
bedenket ie genote
uns beidiu samet, si unde mich.>
< gerne herre, daz tuon ich;
gebietet mir, nu wil ich gan.
tuot, alse ich iu geraten han,
und sorget niht ze sere.>
< got si, der iuwer ere
und iuwern schoenen lip bewar!>
brangaene neic weinende dar
und gienc trurende dan.
der truraere tristan
der sneit und warf die spaene,
als ime sin rat brangaene
ze sinen dingen lere bot.
sus kam er und sin vrouwe isot
zem brunnen an des boumes schate
vil heinlich und ze guoter state
in ahte tagen wol ahte stunt,
daz ez nie nieman wart kunt,
noch ez kein ouge nie gesach.
wan eines nahtes ez geschach,
do tristan aber des endes gie,
do wart sin melot, ine weiz wie,
daz vertane getwerc,
des valandes antwerc,
von ungelücke gewar
und sleich allez nach im dar
und sach in zuo dem boume gan
und niht vil lange da bi stan,
unz daz ein vrouwe zuo zim gie
und er die nahe zuo zim vie.
wer aber diu vrouwe waere,
des was ez ungewaere.
des anderen tages wart,
melot sleich aber uf sine vart
ein lützel vor dem mitten tage
und haete mit velschlicher clage
und mit vil arger akust
wol understozen sine brust
und kam ze tristande hin:
< entriuwen> sprach er< herre, ich bin
mit sorgen her gegangen;
wan ir sit so bevangen
mit merke und mit vare,
daz ich mich her zeware
verstolen han mit maneger not
und daz mich diu getriuwe isot,
diu tugenthafte künigin,
erbarmet in dem herzen min,
diu leider nu ze dirre vrist
durch iuch in grozen sorgen ist;
diu bat mich da her zuo ziu gan,
wans anders nieman mohte han,
der ir ze disem maere
alse gevellic waere.
si bat mich unde gebot mir,
daz ich iuch gruozte von ir
und daz von herzen taete
und iuch vil verre baete,
daz ir si noch gespraechet da,
ine weiz, ir wizzet wol wa,
da ir nahest bi ir waret,
und ouch vil rehte varet
der selben stunde unde der zit,
als ir gewon ze komene sit.
ine weiz, wess iuch da warnen sol.
und sult ir mir gelouben wol,
ir leit und iuwer ungemach,
daz mir nie leider geschach,
dan mir geschehen ist dar an.
nu herre, min her tristan,
ich wil varn, gebietet mir;
swaz ir welt, daz sage ich ir.
in getar hie langer niht gesin:
daz hovegesinde, würde ez min
an dirre verte innen,
ich möhtes schaden gewinnen.
si jehent doch alle und ist ir wan,
swaz under iu zwein ist getan,
daz allez si mit mir geschehen.
des wil ich hin ze gote jehen
und hin ziu beiden, daz ez nie
mit keinem minem rate ergie.>
< vriunt, troumet iu?> sprach tristan
< waz maere tribet ir mich an?
waz ist der hoveliute wan?
waz hat min vrouwe und ich getan?
uz! strichet balde in gotes haz!
und wizzet waerliche daz:
swes ieman waenet oder giht,
liez ich ez allermeiste niht
durch min selbes ere,
irn geseitet niemer mere
hin wider ze hove maere,
waz iu hie getroumet waere.>
melot gie dan und reit zehant
ze walde, da er marken vant.
vür war er ime do seite,
daz er der warheite
zende waere komen da;
und seitim wie unde wa,
als ez zem brunnen was geschehen:
< ir muget die warheit selbe sehen>
sprach melot< herre, wellet ir,
ze naht so ritet dar mit mir:
in versihe mich keines dinges baz,
swie so si gevüegen daz,
sin komen noch hinaht beide dar,
so muget ir selbe nemen war,
wie si gewerben under in.>
der künec reit mit melote hin
sines herzeleides warten.
nus in den boumgarten
bi nahtzite kamen,
ir gewerbes war genamen,
don vant der künec noch daz getwerc
dekeine stat noch kein geberc,
daz in reht unde gebaere
zuo zir lage waere.
nu stuont da, da der brunne vloz,
ein öleboum, der was maze groz,
nider unde doch billiche breit.
da zuo tatens ir arbeit,
dazs uf den beide gestigen:
uf dem sazens unde swigen.
tristan, doz nahtende wart,
er sleich aber uf sine vart.
nur in den boumgarten kam,
sine boten er ze handen nam
und leites in die giezen
und lie si hine vliezen.
die seiten ie genote
der seneden isote,
daz ir geselle waere da.
tristan gienc über den brunnen sa,
da beidiu schate unde gras
von dem öleboume was.
alda gestuonder trahtende,
in sinem herzen ahtende
sin tougenlichez ungemach.
sus kam, daz er den schate gesach
von marke und von melote,
wan der mane ie genote
durch den boum hin nider schein.
nu er des schates von in zwein
bescheidenliche wart gewar,
nu haeter michel angest dar,
wan er erkande sich iesa
der vare unde der lage da:
< got herre> dahter wider sich
< beschirme isote unde mich!
ist daz si dise lage niht
bi disem schate inzit ersiht,
so gat si vür sich her ze mir.
geschiht ouch daz, so werden wir
ze jamer und ze leide.
got herre, habe uns beide
durch dine güete in diner pflege!
bewar isote an disem wege;
beleite sunder alle ir trite;
warne die reinen eteswa mite
dirre lage und dirre archeit,
die man uf uns zwei hat geleit,
es iht gespreche oder getuo,
da man iht arges denke zuo!
ja herre got, erbarme dich
über si und über mich!
unser ere und unser leben
daz si dir hinaht ergeben!>
sin vrouwe diu künigin
unde ir beider vriundin,
brangaene diu reine,
si zwo si giengen eine
tristandes boten warten
in ir jamergarten,
in dem si zallen stunden,
so si vor vare kunden,
ir jamer clageten under in.
da giengen si her unde hin
trurende unde clagende,
ir senemaere sagende.
viel schiere wart brangaene
der boten unde der spaene
in der vlieze gewar:
ir vrouwen wincte si dar.
isot diu vienc si und sachs an,
si las isot, si las tristan:
si nam ir mantel al zehant,
umbe ir houbet si den want
und sleich durch bluomen und durch gras,
hin da boum und brunne was.
nu daz si kam so nahen,
daz si beide ein ander sahen,
tristan stuont allez ze stete,
daz er doch nie da vor getete:
sin kam e males zuo zim nie,
ern gienge verre gegen ir ie.
nu wunderte isote
sere unde genote,
waz dirre maere waere:
ir herze daz wart swaere.
si begunde ir houbet nider lan
und vorhtliche gegen im gan.
der verte si groz angest nam.
nus also lise gende kam
dem boume ein lützel naher bi,
nu gesach si mannes schate dri
und wiste niuwan einen da.
hie bi verstuont si sich iesa
der lage unde der vare
und ouch an dem gebare,
den tristan hin zir haete.
< a dirre mortraete>
gedahte si< waz wirdet der?
waz brahte dise lage her?
binamen min herre derst hie bi,
swa er hie bi verborgen si.
ich waene ouch, wir verraten sin.
beschirme uns, herre trehtin!
hilf uns, daz wir mit eren
von hinnen müezen keren;
herre, bewar in unde mich!>
nu gedahtes aber wider sich:
< weiz tristan nu dise ungeschiht
oder enweiz er ir niht?>
nu beduhte si zehant,
daz er die lage haete erkant,
wan sin in den gebaerden sach.
si gestuont von verre unde sprach:
< her tristan, mir ist harte leit,
daz ir miner tumpheit
so gewis und also sicher sit,
daz ir mir ze dirre zit
dekeiner sprache muotet.
daz ir iuwer eren huotet
wider iuwern oeheim unde mich,
diu rede vüegete sich
und stüende iuwern triuwen baz
und minen eren danne daz,
daz ir so spaetiu teidinc
und sus getanen haelinc
uf leget und ahtet her ze mir.
nu sprechet an, waz wellet ir?
ich stan mit angesten hie,
wan daz michs brangaene niht erlie,
diu mich es bat und mir ez riet,
als si hiute von iu schiet,
daz ich her zuo ziu kaeme
und iuwer clage vernaeme.
daz aber ich irs gevolget han,
daz ist vil sere missetan.
si sitzet aber hie nahe bi;
und ouch swie sicher ich hie si,
ich gaebe e doch zeware
durch boeser liute vare
ein min lit von miner hant,
e ieman waere bekant,
daz ich hie bi iu waere.
man hat so michel maere
von iu gemachet und von mir:
si geswüeren alle wol, daz wir
vil harte waeren kumberhaft
mit valschlicher vriuntschaft.
des wanes ist der hof vol.
nu weiz ez aber got selbe wol,
wie min herze hin ziu ste;
und wil ein lützel sprechen me:
des si got min urkünde
und enmüeze ouch miner sünde
niemer anders komen abe,
wan alse ich iuch gemeinet habe,
mit welhem herzen unde wie;
und gihes ze gote, daz ich nie
ze keinem manne muot gewan
und hiute und iemer alle man
vor minem herzen sint verspart
niwan der eine, dem da wart
der erste rosebluome
von minem magetuome.
daz mich min herre marke
bewaenet also starke
durch iuwern willen, her tristan,
weiz got da missetuot er an,
so gar als er erkunnet hat,
wie min herze hin ziu stat.
die mich ze maere habent braht,
weiz got, die sint vil unbedaht:
in ist min herze vil unkunt.
ich han iu hundert tusent stunt
vriundes gebaerde vor getan
durch die liebe, die ich han
ze dem, den ich da lieben sol,
dan durch valsch, daz weiz got wol,
ez waere ritter oder kneht,
so diuhte mich und waere ouch reht
und eret ouch mich starke,
swer minem herren marke
liep oder sippe waere,
daz ich dem ere baere.
nu verkeret man mir daz.
und enwil ich iu doch niemer haz
durch ir aller lüge getragen.
herre, swaz ir mir wellet sagen,
daz saget mir, wan ich wil gan:
ine mag niht langer hie bestan.>
< saeligiu vrouwe> sprach tristan
< ine han da keinen zwivel an,
da irs die volge haetet,
irn spraechet unde taetet,
swaz tugend und ere waere:
nun lant iuch lügenaere,
die iuch mit mir sus hant bedaht
und uns undurften habent braht
uz mines herren hulden
mit michelen unschulden,
daz got vil wol erkennen sol.
saeligiu, nu bedenket wol,
tugenthaftiu küniginne,
und nemet in iuwer sinne,
daz ich so rehte unschuldic bin
wider iuch und wider in,
und ratet minem herren daz,
sinen zorn und sinen haz,
den er mir ane schulde treit,
daz er den durch sine höfscheit
hele unde höfschliche trage
niht langer wan dise ahte tage.
biz daz hab er und habet ouch ir
die gebaerde her ze mir,
als ob ir mir genaedic sit;
so bereite ouch ich mich in der zit,
daz ich von hinnen kere.
wir verliesen unser ere,
der künec min herre und ir und ich:
ist daz ir alsus wider mich
gebaret, alse ich hinnen var,
so sprechent unser vinde dar:
< entriuwen hie was eteswaz an:
nemt war, wie min her tristan
gescheiden ist von hinnen
mit des küniges unminnen.>
< min her tristan> sprach isot
< ich lite sanfter den tot,
dan ich minen herren baete,
daz er iht des durch mich taete,
daz hin ze iu waere gewant.
nu ist iu doch daz wol erkant,
daz er mir iezuo lange vrist
durch iuch vil ungenaedic ist,
und wister unde waere im kunt,
daz ich bi iu ze dirre stunt
eine unde nahtes waere,
ich kaemes in daz maere,
daz er mir niemer mere
erbüte liep noch ere.
ob ouch daz iemer sus geschiht,
entriuwen des enweiz ich niht
und wundert mich des starke,
wa von min herre marke
an disen arcwan kaeme,
von wem er den rat naeme,
und ich mich doch noch nie enstuont,
als doch diu wip vil schiere tuont,
daz ir mir keine valscheit
mit gebaerden haetet vür geleit,
noch ich selbe hin ziu nie
valsch noch üppekeit begie.
ine weiz, waz uns verraten hat,
wan unser beider dinc daz stat
übel unde erbermecliche,
alse ez got der riche
enzit bedenken müeze
und ez bezzere unde büeze.
nu herre, nu gebietet mir:
ich wil gan, so gat ouch ir!
iuwer swaere und iuwer arbeit,
daz wizze got, die sint mir leit.
ich haete schulde hin ziu vil,
der ich doch nu niht haben wil,
daz ich iu solte sin gehaz;
mich erbarmet aber daz,
daz ir durch mich ze dirre zit
ane schulde sus beswaeret sit.
durch daz wil ich ez übersehen,
und swenne der tac sol geschehen,
daz ir von hinnen müezet varn,
herre, so müeze iuch got bewarn;
der himelischen künigin
der müezet ir bevolhen sin!
iuwer bete und iuwer boteschaft
und wiste ich, ob diu keine craft
von mime rate haete,
ich riete unde taete,
swes so ich mich versaehe,
dar an iu wol geschaehe.
nu vürhte ich aber sere,
daz er mirz verkere.
swie so ez aber darumbe erge,
swie harte ez mir ze vare ste,
ich wil iuch doch geniezen lan,
daz ir niht valsches habet getan
wider minen herren unde mich;
swie mir gelinge, so wirb ich
iuwer bete, so ich beste kan.>
< genade vrouwe> sprach tristan
< und swaz rede ir vindet da,
daz enbietet mir iesa;
wirde aber ich ihtes gewar
und lihte also von hinnen var,
daz ich iuch nie mere sehe,
swaz so mir danne geschehe,
vil tugenthaftiu künigin,
so müezet ir gesegenet sin
von allem himelischem her!
wan got weiz wol, erde unde mer
diun getruogen nie so reine wip.
vrouwe, iuwer sele und iuwer lip,
iuwer ere und iuwer leben
diu sin iemer gote ergeben!>
sus schieden si sich under in.
diu küniginne diu gie hin
siuftende unde trurende,
ameirend unde amurende,
mit tougenlichem smerzen
ir libes unde ir herzen.
der truraere tristan
der gienc ouch trurende dan
und weinende starke.
der trurige marke,
der uf dem boume da saz,
der betruret aber daz
und gieng im rehte an sinen lip,
daz er den neven und daz wip
zarge haete bedaht;
und die in dar an haeten braht,
die vervluochter tusent stunde
mit herzen und mit munde.
er verweiz ie genote
dem getwerge melote,
daz ez in haete betrogen
und ime sin reine wip belogen.
si stigen von dem boume nider
und riten an daz gejegede wider
mit jamer und mit leide.
marke unde melot beide
si haeten zweier hande leit:
melot durch die trügeheit,
die er begangen solte han;
marke durch den arcwan,
daz er den neven und daz wip
und allermeist sin selbes lip
so haete beswaeret
und zübele vermaeret
über hof und über lant.
des morgenes al zehant
hiez er den jegeren allen sagen,
daz si beliben und vüeren jagen;
er selbe kerte wider in.
< saget an> sprach er< vrou künigin,
wie habet ir vertriben sit
iuwer stunde und iuwer zit?>
< herre, min unmüezekeit
daz was undurftenez leit;
so was aber min vire
diu harphe und diu lire.>
< undurften leit?> sprach marke do
< waz was daz und wie was dem so?>
isot ersmierete unde sprach:
< swiez geschaehe, ez geschach
und geschiht ouch hiute und alle tage;
triure und üppeclichiu clage
deist min und aller vrouwen site;
hie reine wir diu herze mite
und liutern diu ougen.
wir nemen uns dicke tougen
ein michel leit von nihte
und lazenz ouch inrihte.>
alsus treip siz mit schimpfe hin.
doch nam ez marke in sinen sin
und marctez al gemeine,
ir wort und ouch ir meine.
< nu vrouwe> sprach er< saget mir:
weiz ieman hinne oder wizzet ir,
wie tristandes dinc ste?
man seite mir, im waere we,
do ich aller nahest hinnen reit.>
< herre, iu wart ouch war geseit>
sprach aber diu küniginne.
daz meinde si zer minne:
si wiste wol sin swaere,
daz diu von minnen waere.
der künec sprach aber do vürbaz:
< waz wizzet ir, wer seite iu daz?>
< ine weiz, wan alse ich waene
unde als mir brangaene
von siner siecheite
in kurzen ziten seite;
diu sahin gester an dem tage
und enbot mir, daz ich sine clage
und sin wort hin ziu taete
und iuch durch got baete,
daz ir im niht so sere
gedaehtet an sin ere
und haetet iuwer maze
an übelem gelaze
dise ahte tage doch wider in,
biz daz verrihtet er sich hin,
und lazet in mit eren
von iuwerm hove keren
und von dem lande scheiden:
des gert er her zuns beiden.>
und seite im alle sine bete,
als er si bi dem brunnen tete
und alse er selbe wol vernam,
wiez umbe ir beider rede kam.
der künec sprach aber:< vrou künigin,
unsaelic müeze er iemer sin,
der mich dar an ie brahte!
daz ich in ie verdahte,
daz ist mir innecliche leit;
wan ich han sine unschuldekeit
in kurzen ziten wol vernomen:
ich bin es alles zende komen.
und saeligiu künigin,
als liep als ich iu süle sin,
so si der zorn an iuch verlan;
swaz ir getuot, daz si getan.
nemet uns beide mich und in
und leget ez under uns beiden hin.>
< herre, ine wil> sprach diu künigin
< hie mite niht harte unmüezec sin,
wan leite ich ez hiute nider,
ir griffet aber morgen wider
an iuwern arcwan als e.>
< nein zware vrouwe, niemerme:
ine wil im niemer mere
gedenken an sin ere
und iuch, vrou küniginne,
umb uzerliche minne
iemer lazen ane wan.>
diz gelübede wart da getan.
hie mite wart tristan besant
unde der arcwan zehant
gar hin geleit ze guote
mit luterlichem muote.
isot wart aber tristande
von hande ze hande
bevolhen wider in sine pflege.
der pflag ir aber alle wege
mit huote und mit rate.
si und diu kemenate
dien waren niwan als er gebot.
tristan und sin vrouwe isot
diu lebeten aber liebe unde wol:
ir beider wunne diu was vol.
sus was in aber ein wunschleben
nach ir ungemüete geben,
swie kurz ez wernde waere,
ane iteniuwe swaere.
ich spriche daz wol überlut,
daz keiner slahte nezzelcrut
nie wart so bitter noch so sur
alse der sure nachgebur
noch nie kein angest also groz
alse der valsche husgenoz.
ich meine daz zer valscheit:
der vriunde vriundes bilde treit
und in dem herzen vint ist,
daz ist ein vreislich mitewist;
wan der treit alle stunde
daz honec in dem munde,
daz eiter, da der angel lit;
da blaet der eiterine nit
dem vriunde misselinge
an iegelichem dinge,
daz er gehoeret unde gesiht,
und enhüetet nieman vor im niht.
swer aber offenbare
dem vinde sine vare
ze schaden breitet unde leit,
dazn zel ich niht ze valscheit;
die wile er vint wesen wil,
die wile enschadet er niht ze vil.
swenner sich heinliche dar,
so neme der man sin selbes war.
als tet melot und marjodo:
si waren aber tristande do
dicke und ze manegen ziten
valschlichen an der siten:
si truogen in geliche
mit valsche und mit aswiche
ir dienest und ir heinlich an.
hie vor haet aber tristan
sine warnunge ie genote
und warnet ouch isote.
< seht> sprach er< herzekünigin,
nu hüetet iuwer unde min
an rede und an gebare!
wir sin mit grozer vare
besetzet unde bevangen:
uns gant zwen eiterslangen
in tuben bilde, in süezem site
smeichende alle stunde mite:
vor den habet iuwer sinne,
saeligiu küniginne!
wan swa die husgenoze sint
gantlützet alse der tuben kint
und alse des slangen kint gezagel,
da sol man criuzen vür den hagel
und segenen vür den gaehen tot.
saeligiu vrouwe, schoene isot,
nu hüetet iuch genote
vor dem slangen melote
und vor dem hunde marjodo!>
si beide waren ouch also:
jener slange, dirre hunt;
wan si leiten zaller stunt
den gelieben zwein ir vare,
an allem ir gebare,
an iegelichem gange
als hunt unde slange.
si triben vruo unde spate
mit rüege und mit rate
ir archeit wider marken an,
biz daz er aber wider began
an siner liebe wenken,
die gelieben aber bedenken
und aber ir tougenheite
lage unde ursuoche leite.
in einem tage er zader liez,
als in sin valscher rat gehiez,
und mit im isot und tristan.
dien wanden niht, daz in hier an
dekeiner slahte swaere
vür gebreitet waere,
und namen keiner vare war.
sus lac diu heinliche schar
nach gemelicher sache
den tac in ir gemache
ane schal und ane braht.
des anderen tages ze naht,
do daz gesinde sich zerlie
und marke slafen gegie,
don lac ze kemenaten,
als ez vor was geraten,
nieman wan marke unde isot
und tristan unde melot,
brangaene und ein juncvrouwelin.
ouch waren diu lieht unde ir schin
durch den glast bevangen
under den umbehangen.
nu man zer mettinstunde
liuten begunde,
marke, der verdahte man,
der leite sich al swigend an
und hiez meloten uf stan
und mit im hin zer mettin gan.
nu marke von dem bette kam,
melot sin mel ze handen nam:
den estrich er besaete,
ob ieman bi getraete,
dem bette dar oder dan,
daz man in spurte ab oder an.
hie mite giengen si zwene hin.
ir andaht diu was under in
vil cleine an kein gebet gewant.
nu wart ouch brangaene al zehant
der lage bi dem mel gewar;
si sleich ze tristande dar,
si warnet in und kerte wider
und leite sich do wider nider.
diu lage was tristande
vil inneclichen ande.
sin herze in sinem libe
daz wart nach dem wibe
volmüetic unde in trahte,
wie er dar komen mahte:
er tet diu geliche wol,
daz minne ane ougen wesen sol
und liebe keine vorhte hat,
da si von erneste gat.
< owe!> gedahter wider sich
< got herre, wie gewirbe ich
mit dirre veigen lage?
nu stat mir disiu wage
zeime hohen wette.>
er stuont uf von dem bette
und nam allenthalben war,
mit welhem liste er kaeme dar.
nu was so vil ouch liehtes da,
daz er daz mel gesach iesa.
nu duhtin diu gelegenheit
zeime sprunge ze breit;
nu getorster ouch dar niht gan.
iedoch muoserz an daz lan,
daz da was waeger under den zwein:
er sazte sine vüeze in ein
und trat vil vaste ze stete:
tristan der minnen blinde tete
den poinder und die ritterschaft
ze harte über sine craft:
er spranc hin an daz bette
und verlos ouch an dem wette,
wan ime sin ader uf brach,
daz ime sit michel ungemach
und leit begunde machen.
bette unde bettelachen
diu missevarte daz bluot,
alse bluot von rehte tuot:
ez verwete wa unde wa.
vil harte unlange lager da,
biz purper unde pliat,
bette unde bettewat
mitalle wurden missevar.
aber spranger wider alse dar
an sin bette unde lac
in trahte unz an den liehten tac.
nu marke der kam schiere wider
und wartet an den estrich nider.
da nam er siner lage war
und wart da nihtes gewar;
und aber do er hin kam
und an dem bette war genam,
do saher bluot unde bluot.
daz beswaeret ime den muot.
< wie nu> sprach er< vrou künigin,
waz sol dirre maere sin?
von wannen kam diz bluot her an?>
< min ader brast, da giengez van:
diust kume iezuo verstanden.>
nu begunder ouch tristanden
durch sine hende lazen gan,
als ez in schimpfe waere getan:
< wol uf> sprach er< her tristan!>
und warf daz deckelachen dan:
er vant da bluot alse dort.
nu sweig er unde gesprach nie wort.
er liez in ligen und kerte hin.
sine gedanke und sin sin
die wurden swaere der van:
er dahte und dahte als ein der man,
dem ez ze cleinem liebe ertaget.
er haete ouch da vil nach gejaget
unz uf sin herzeclichez leit
iedoch ir beider tougenheit
unde der waren geschiht
der enwister anders niht,
wan alse er an dem bluote sach.
diu bewaerde diu was aber swach.
sin zwivel und sin arcwan,
die er e haete gar verlan,
ze den so was er aber geweten:
wan er den estrich umbetreten
vor dem bette vunden haete,
davon wander untaete
von sinem neven ane sin;
und wan er aber die künigin
und sin bette bluotic vant,
davon bestuont in al zehant
sin ungedanc und sin unmuot,
alse den zwivelhaften tuot.
mit disem zwivel enwister war;
er wande her, er wande dar,
ern wiste, waz er wolte
oder wes er waenen solte.
er haete zuo den stunden
an sinem bette vunden
diu schuldegen minnen spor
und vant dekeinez dervor.
hie mite was ime diu warheit
beidiu geheizen und verseit.
mit disen zwein was er betrogen:
disiu zwei, war unde gelogen,
diu haeter beide in wane
und was ouch beider ane:
ern wolte si niht schuldic han
und enwoltes ouch niht schulde erlan;
diz was dem zwivelaere
ein nahe gendiu swaere.
der verirrete marke
alrerste was er starke
bekumbert mit trahte,
mit wie getaner ahte
er sich hier uz berihtete
und disen wan beslihtete;
wie er der zwivelbürde
ledec und ane würde;
wie er den hof braehte
von der missedaehte,
die er treip ie genote
von sinem wibe isote
und sinem neven tristande.
sine vürsten er besande,
dar er sich triuwen versach,
und kündet in sin ungemach
und seitin, wie diz maere
da ze hove ersprungen waere
und vorhte harte sere
siner e und siner ere;
und jach, des in enduhte niht,
sit daz ir beider inziht
so waere goffenbaeret
und in daz lant vermaeret,
daz er binamen der künigin
holt oder heinlich wolte sin,
sin behabete offenlichen e
wider in ir unschuld unde ir e:
hier über suohter ir aller rat,
den zwivel umbe ir missetat,
wier den so hin getaete,
als er es ere haete,
eintweder abe oder an.
sine vriunde und sine man
die gerieten ime zehant,
daz er ze lunders z engelant
ein concilje leite
und da der pfafheite,
den witzegen antisten,
die gotes reht wol wisten,
sinen werren taete kunt.
daz concilje daz wart sa zestunt
ze lunders besprochen
nach der pfingestwochen
ze uzgendem meien.
pfaffen unde leien
der kam zem tage ein michel craft
durch des küneges boteschaft,
als er gebat und ouch gebot.
nu dar kam marke und kam isot
bekumberet beide
mit vorhte und mit leide:
isot diu vorhte sere
verliesen lip und ere;
so haete marke michel leit,
sine vröude und sine werdekeit
daz er die swachen solde
an sinem wibe isolde.
nu marke an daz concilje gesaz,
sinen lantvürsten clageter daz,
wie er beswaeret waere
mit disem lastermaere,
und bat si harte sere
durch got und durch ir ere,
ob si mit ihte kunden,
dazs ime hier über vunden
etslichen den list oder den rat,
damite er dirre missetat
rache unde gerihte naeme
und ir ouch zende kaeme
eintweder abe oder an.
hier über so redete manic man
in maneger wise sinen muot,
einer übel, der ander guot,
dirre sus und jener so.
uf stuont der vürsten einer do,
die bi dem rate waren,
an witzen unde an jaren
ze guotem rate wol gestalt,
des libes edelich und alt,
beidiu grise unde wise;
der bischof von thamise
über sine crucken leinder sich:
< künec herre> sprach er< hoeret mich:
ir habet uns her vür iuch besant,
uns vürsten hie von engelant,
beidiu durch triuwe und durch rat,
als iuch des not ane gat:
der vürsten ich ouch einer bin,
herre, ich han ouch stat under in;
ouch bin ich in den tagen wol,
daz ich wol vür mich selben sol
beidiu tuon unde lan
und reden, swaz ich ze redene han.
ir iegelich der rede vür sich:
herre, ich wil iu sagen vür mich
minen sin und minen muot;
min sin dunker iuch danne guot
und gevaller iu, so volget ir
minem rate unde mir:
min vrouwe und min her tristan,
die waenet man zundingen an
und sint an keiner warheit
noch überkomen noch überseit,
als ich die rede vernomen han.
wie muget ir nu den argen wan
mit arge beslihten?
wie muget ir gerihten
über iuwern neven und iuwer wip
an ir ere oder an ir lip,
sit man si niht ervunden hat
an keiner slahte missetat
noch niemer lihte ervinden kan?
etswer seit tristanden an
dise schulde und dise inziht:
ern beredet es hin zim niht,
als er ze rehte solde.
so bringet ouch isolde
liht eteswer ze maeren:
ern mag es niht bewaeren.
sit aber der hof ir missetat
so harte in arcwane hat,
son sulet ir der künigin
ze bette noch ze tische sin
geselleclich unz an den tac,
obs ir unschulde erzeigen mac
so wider iuch so wider diu lant,
den dirre liument ist erkant
und diu in tribent alle tage.
wan leider sus getaner sage
der ist daz ore vil bereit
zer lüge und zer warheit.
ez si war oder gelogen,
swaz in den liument wirt gezogen,
der inziht da heizet,
der quicket unde reizet
ie zer ergeren hant.
swie soz hier umbe si gewant,
ez si war oder niht,
der liument und diu inziht
diu sint mit rede so verre komen,
daz irz ze leide habet genomen
und ez der hof vür übel hat.
nu rate ich, herre, und ist min rat,
min vrouwe diu künigin
sit si besprochen sol sin
umb solhe missewende,
daz man si her besende
zunser aller gegenwürte,
iuwer ansprache, ir antwürte
daz man diu beide also verneme,
als ez dem hove wol gezeme.>
der künec sprach:< herre, des volge ich:
diu rede und der rat dunket mich
gevüege unde gevallesam.>
man besande isolde und si kam
zem concilje in den palas.
nu daz si nider gesezzen was,
der bischof, der grise,
der wise von thamise,
er tet als ime der künec gebot;
er stuont uf und sprach:< vrouwe isot,
tugenthaftiu künigin,
min rede sol iu niht swaere sin:
der künec min herre heizet mich
sin wort hie sprechen, nu muoz ich
hin ziu leisten sin gebot.
nu bekennez aber got:
swaz iuwer wirde missezimet
und iuwer reine lob benimet,
daz ich daz vil ungerne trage
beidiu ze liehte und ouch ze tage:
möhtich es erlazen sin!
saeligiu, guotiu künigin,
iuwer herre und iuwer man
der heizet mich iuch sprechen an
umb ein offenliche inziht.
ine weiz noch er enweiz ez niht,
wa von ez si gerochen,
wan daz ir sit besprochen
von hove und von lande
mit sinem neven tristande.
ob got wil, vrouwe künigin,
der untaete der sult ir sin
unschuldic und ane.
iedoch hat erz in wane
davon daz es der hof giht.
min herre selbe dern hat niht
an iu bevunden niuwan guot.
von maeren, diu der hof tuot,
hat er den wan uf iuch geleit,
niht von dekeiner warheit.
durch daz so sprichet er iuch an,
daz ez sine vriunt und sine man
vernemen unde hoeren,
ob er hie mite zestoeren
disen liument unde dise lüge
mit unser aller rate müge.
nu dunket mich daz guot getan,
daz ir im umbe den arcwan
rede gebet unde antwürte
zunser aller gegenwürte.>
isot diu wol gesinne,
diu gesinne küniginne,
do ir ze sprechene geschach,
si stuont uf selbe unde sprach:
< herre, her bischof,
dise lantbarune unde der hof,
ir sult daz alle wizzen wol:
swa so ich versprechen sol
mines herren laster unde mich,
entriuwen daz verspriche ich
beidiu nu und alle stunt.
ir herren alle, mirst wol kunt,
daz mich disiu dörperheit
vor eime jare ist an geseit
beid über hof und über lant.
iust aber allen wol erkant,
daz nieman alse saelic ist,
der al der werlde und alle vrist
so wol ze willen müge geleben,
im enwerde alaster gegeben.
von danne enwundert mich es niht,
ob mir der rede ouch not geschiht;
ine möhte niemer sin verswigen,
ine müese werden bezigen
unvuoge und missewende,
durch daz ich bin ellende
und endarf hie niender vragen
nach vriunden noch nach magen:
mirst leider lützel ieman bi,
der mines leides leidic si.
ir alle und iuwer iegelich,
ir sit arm oder rich,
ir geloubet vil gereite
miner dörperheite.
wistich nu, waz getaete,
waz rates hie zuo haete,
daz ich min unschulde
an iuwer aller hulde
nach mines herren eren
wol möhte gekeren,
da haetich guoten willen zuo.
waz ratet ir nu, daz ich tuo?
swaz gerihtes man mir uf geleit,
des bin ich gerne bereit,
daz iuwer aller arcwan
werde vürder getan
und aber noch michel mere
ze behabene die ere
mines herren unde min.>
der künec der sprach:< vrou künigin,
hier an laz ich ez wol gestan:
mac ich gerihte von iu han,
als ir uns habet vür geleit,
so tuot es uns gewisheit;
gat her in alrihte,
vertriuwet daz gerihte
zem glüejenden isen,
als wir iuch hie bewisen.>
diu küniginne tet also:
si vertriuwet ir gerihte do,
als ir da wart besprochen,
nach den selben sehs wochen
in die stat ze carliune.
künec unde lantbarune,
al daz concilje schiet sich sa.
isot beleip al eine da
mit sorgen und mit leide;
sorge unde leit diu beide
twungen si harte sere:
sie sorgete umbe ir ere;
so twanc si daz verholne leit,
dazs ir unwarheit
solte warbaeren.
mit disen zwein swaeren
enwiste si, waz ane gan:
si begunde ir swaere beide lan
an den genaedigen crist,
der gehülfic in den noeten ist;
dem bevalch si harte vaste
mit gebete und mit vaste
alle ir angest unde ir not.
in disen dingen haete isot
einen list ir herzen vür geleit
vil verre uf gotes höfscheit:
si schreip unde sande
einen brief tristande
und enbot im, daz er kaeme,
swa er die vuoge naeme,
ze carliun des tages vruo,
so si da solte stozen zuo,
und naeme ir an dem stade war.
nu diz geschach: tristan kam dar
in pilgerines waete.
sin antlütze er haete
misseverwet unde geswellet,
lip unde wat verstellet.
nu marke und isot kamen,
ir gelende da genamen,
diu künigin ersach in da
unde erkante in ouch iesa;
und als daz schif an gestiez,
isot gebot unde hiez,
ob der wallaere
als wol mugende waere
und so vil crefte haete,
daz man in durch got baete,
daz er si trüege hin abe
von der schifbrucken in die habe:
sin wolte sich niht in den tagen
dekeinen ritter lazen tragen.
sus riefens alle dar an:
< gat her naher, saelic man,
traget mine vrouwen an den stat!>
er volgete, des man in bat:
sine vrouwen die künigin
die nam er an den arm sin
und truoc si hin wider lant.
isot diu rundime zehant,
swenner ze lande kaeme,
daz er einen val da naeme
mit ir mitalle zerden,
swelch rat sin solte werden.
er tet also; dor an den stat
und uz hin an daz lant getrat,
der wallaer nider zer erden sanc
und viel als ane sinen danc,
daz sich der val also gewac,
daz er der künigin gelac
an ir arme und an ir siten.
hie was unlangez biten:
des gesindes kam ein michel schar
mit staben und mit stecken dar
und wolten den wallaere
bereiten übeler maere.
< nein nein, lat stan!> sprach aber isot
< ez tet dem wallaere not:
er ist amehtic unde cranc
und viel ane sinen danc.>
nu seiten sis ir sere
beidiu genade und ere
und lobetens in ir muote,
daz si sich mit unguote
an dem armen niht enrach.
isot do smierende sprach:
< welch wunder waere ouch nu dar an,
ob dirre wallende man
mit mir wolte schimpfen?>
diz begundens ir gelimpfen
ze tugenden und ze höfscheit:
ir eren wart da vil geseit
unde ir lobes von manegem man;
und marke der sach allez an
und horte diz unde daz.
isot sprach aber do vürbaz:
< nun weiz ich, waz sin werden sol;
iuwer iegelich der siht nu wol,
daz ich daz niht verrihten kan,
daz ane marken nie kein man
an minen arm kaeme
noch daz nie man genaeme
sin leger an miner siten.>
sus begunden si riten
tribende ir schimpfmaere
von disem baltenaere
hin in ze carliune.
da was vil barune,
pfaffen unde ritterschaft,
gemeines volkes michel craft;
bischove und prelaten,
die daz ambet taten
und segenten daz gerihte,
die waren ouch inrihte
mit ir dinge bereit:
daz isen daz was in geleit.
diu guote küniginne isolt
diu haete ir silber unde ir golt,
ir zierde und swaz si haete
an pferden unde an waete
gegeben durch gotes hulde,
daz got ir waren schulde
an ir niht gedaehte
und si zir eren braehte.
hie mite was si zem münster komen
und haete ir ambet vernomen
mit inneclichem muote.
diu wise, diu guote,
ir andaht diu was gotelich:
si truoc ze nahest an ir lich
ein herte hemede haerin,
dar obe ein wullin rockelin
kurz und daz me dan einer hant
ob ir enkelinen want.
ir ermel waren uf gezogen
vaste unz an den ellenbogen;
arme unde vüeze waren bar.
manec herze und ouge nam ir war
sware unde erbermecliche;
ir gewandes unde ir liche
des wart da dicke war genomen.
hie mite was ouch daz heiltuom komen,
uf dem si sweren solde.
alsus hiez man isolde
ir schulde an disen sünden
got unde der werlde künden.
nu haete isot ere unde leben
vil verre an gotes güete ergeben:
si bot ir herze unde ir hant
vorhtliche, als ez ir was gewant,
dem heiltuom unde dem eide.
hant unde herze beide
ergap si gotes segene
ze bewarne und ze pflegene.
nu waren da genuoge
so grozer unvuoge,
daz si der küniginne ir eit
vil gerne haeten uf geleit
ze schaden und ze valle.
diu bitter nitgalle,
der truhsaeze marjodo
der treibez sus unde so
und manege wis zir schaden an.
da wider was aber da manic man
der sich an ir erte
und ez ir ze guote kerte.
sus gie daz criegen under in
umbe ir eit her unde hin:
der was ir übel und dirre guot,
als man ze solhen dingen tuot.
< künec herre> sprach diu künigin
< min eit muoz doch gestellet sin,
swaz ir dekeiner gesaget,
als iu gevellet unde behaget;
von diu so seht hie selbe zuo,
waz ich gespreche oder getuo,
ob ich ez iu mit eide
ze danke bescheide:
ir aller lere derst ze vil.
vernemet, wie ich iu sweren wil:
daz mines libes nie kein man
dekeine künde nie gewan
noch mir ze keinen ziten
weder zarme noch ze siten
ane iuch nie lebende man gelac
wan der, vür den ich niene mac
gebieten eit noch lougen,
den ir mit iuwern ougen
mir sahet an dem arme,
der wallaere der arme:
so gehelfe mir min trehtin
und al die heilegen, die der sin,
ze saelden und ze heile
an disem urteile!
han ich es niht genuoc geseit,
herre, ich bezzer iu den eit,
als ir mir saget, sus oder so.>
< vrouwe> sprach der künic do,
< es dunket mich genuoc hier an,
alse ich michs versinnen kan.
nu nemet daz isen uf die hant;
und alse ir uns habt vor benant,
als helfe iu got ze dirre not!>
amen!< sprach diu schoene isot.
in gotes namen greif siz an
und truogez, daz si niht verbran.
da wart wol goffenbaeret
und al der werlt bewaeret,
daz der vil tugenthafte crist
wintschaffen alse ein ermel ist:
er vüeget unde suochet an,
da manz an in gesuochen kan,
alse gevuoge und alse wol,
als er von allem rehte sol.
erst allen herzen bereit,
ze durnehte und ze trügeheit.
ist ez ernest, ist ez spil,
er ist ie, swie so man wil.
daz wart wol offenbare schin
an der gevüegen künigin:
die generte ir trügeheit
und ir gelüppeter eit,
der hin ze gote gelazen was,
dazs an ir eren genas;
und wart aber do starke
von ir herren marke
geminnet unde geeret,
gepriset unde geheret
von liute und von lande.
swaz so der künec erkande,
dar an ir herze was gewant,
daz was sin wille zehant:
er bot ir ere unde guot.
al sin herze und al sin muot
diu waren niwan an si geleit
ane aller slahte valscheit.
sin zwivel und sin arcwan
die waren aber do hin getan.
tristan, isolde cumpanjun,
do er si ze carliun
haete getragen an den stat
und geleistet da des sin gebat,
er vuor des selben males
von engelant ze swales
zem herzogen gilane;
der was do wibes ane
und was junc unde rich,
vri unde vrolich.
dem was er groze willekomen;
der haete ouch e von ime vernomen
vil manlicher dinge
und vil seltsaener linge.
der was vil harte sere
vervlizzen an sin ere,
an sine vröude, an sin gemach:
an swelhem dinge er sich versach
daz sin vröude waere,
des was er gevaere
und leite sinen vliz dar an.
wan der truraere tristan
der was zallen stunden
mit gedanken gebunden,
mit trahte und mit triure
umbe sin aventiure.
eines tages gevuogete daz,
daz tristan bi gilane saz
in triure unde in trahte
und ersufte uzer ahte.
nu des wart gilan gewar;
er gebot, daz man im braehte dar
sin hundelin petitcreiu,
sines herzen spil von avaliu
und siner ougen gemach.
daz er gebot, daz geschach:
ein purper edel unde rich,
vremede unde wunderlich
al nach des tisches maze breit
wart vür in uf den tisch geleit,
ein hundelin dar uf getragen;
daz was gefeinet, horte ich sagen,
und wart dem herzogen gesant
uz avalun, der feinen lant,
von einer gottinne
durch liebe und durch minne.
daz was mit solher wisheit
an den zwein dingen uf geleit,
an der varwe und ander craft,
daz zunge nie so redehaft
noch herze nie so wise wart,
daz sine schoene und sin art
kunde beschriben oder gesagen.
sin varwe was in ein getragen
mit also vremedem liste,
daz nieman rehte wiste,
von welher varwe ez waere:
ez was so missehaere,
als man ez gegen der bruste an sach,
daz nieman anders niht enjach,
ezn waere wizer danne sne,
zen lanken grüener danne cle,
ein site roter danne gran,
diu ander gelwer dan safran;
unden gelich lazure,
obene was ein mixture
gemischet also schone in ein,
daz sich ir aller dekein
uz vür daz andere da bot:
dan was grüene noch rot
noch wiz noch swarz noch gel noch bla
und doch ein teil ir aller da,
ich meine rehte purperbrun.
daz vremede werc von avalun
sach man ez widerhaeres an,
son wart nie kein so wise man,
der sine varwe erkande;
si was so maneger hande
und so gar irrebaere,
als da kein varwe waere.
im gienc umb sin cregelin
ein ketene, diu was guldin:
dar an so hienc ein schelle
so süeze und so helle,
do ez sich rüeren began,
der truraere tristan
daz er siner aventiure
an sorge unde an triure
ledic und ane gesaz
unde des leides gar vergaz,
daz in durch isote twanc.
so süeze was der schellen clanc,
daz si nieman gehorte,
sin benaeme im und zestorte
sine sorge und al sin ungemach.
tristan der horte unde sach
daz wunderliche wunder an:
hunt unde schellen er began
bemerken unde betrahten,
ietwederz sunder ahten,
den hunt und sine vremede hut,
die schellen unde ir süezen lut:
ir beider nam in wunder
und duhtin doch hier under
daz wunder umb daz hundelin
vil michel wunderlicher sin
dan umbe den süezen schellen clanc,
der im in sin ore sanc
und nam im sine triure.
diz duhtin aventiure,
daz er mit liehten ougen
siner ougen lougen
an allen disen varwen vant.
und ime ir keiniu was bekant,
swie vil er ir genaeme war.
er greif gevuocliche dar
und streichetez mit handen.
nu duhte tristanden,
do er ez handelen began,
er griffe palmatsiden an,
so linde was ez über al;
weder ez engrein noch enbal,
noch erzeigete ungebaerde nie,
swaz schimpfes man mit ime begie;
ouch enaz ez noch entranc niht,
als daz maere von im giht.
nu daz ez dannen wart getragen,
tristandes truren und sin clagen
daz was aber vrisch als e
und aber so vil der triure me,
daz er alle sine trahte,
die er gehaben mahte,
an die gedanke leite,
mit waz gevuocheite
oder mit welhen sinnen
er möhte gewinnen
siner vrouwen der künigin
petitcreiu daz hundelin,
durch daz ir senede swaere
al deste minner waere.
nun kunder aber niht ersehen,
wiez iemer möhte geschehen
von bete oder von liste;
wan er daz vil wol wiste,
daz ez gilan niht haete gegeben
ane eine vür sin selbes leben
umb kein guot, daz er ie gesach.
diu trahte und daz ungemach
daz lag im in dem herzen ie.
und entet doch diu geliche nie.
als uns diu ware istorje seit
von tristandes manheit,
so was des selben males
dem lande ze swales
ein rise bi gesezzen,
hochvertic und vermezzen,
und haete uf der rivagen hus
und hiez der urgan li vilus.
dem selben risen dem was gilan
und sin lant swales undertan
und solten ime den zins geben,
daz er daz lantliut lieze leben
ane not und ane leit.
hie mite wart in den hof geseit,
urgan der rise der waere komen,
und haete vür sich genomen,
daz sin zins da solte sin,
rinder, schaf unde swin
und hiez daz vor im dannen jagen.
hie mite begunde ouch gilan sagen
sinem vriunt tristande maere,
wie dirre zins waere
mit gewalte und mit archeit
von allererste uf geleit.
< nu saget mir, herre> sprach tristan
< ob ich iuch des benemen kan
und iu gehilfe in kurzer zit,
daz ir des zinses ledic sit,
die wile ir iemer sult geleben:
waz welt ir mir ze lone geben?>
< entriuwen herre> sprach gilan
< ich gibe iu gerne, swaz ich han.>
tristan sprach aber do vürbaz:
< herre, vertriuwet ir mir daz,
mit swelher rede so ichz getuo,
so hilfe ich iu binamen dar zuo,
daz ir nach kurzlicher zit
urganes iemer ledic sit,
oder ich verliuse daz leben.>
< entriuwen herre, ich sol iu geben,
swes ir gemuotet> sprach gilan;
< swaz ir gebietet, deist getan.>
er bot im triuwe unde hant.
tristande wart zehant besant
sin ors und ouch sin isen.
hie mite bat er sich wisen
hin, da des valandes barn
mit dem roube wider solte varn.
tristan zehant gewiset wart
vil rehte uf urganes vart
in einen harte wilden walt
und stiez der an des risen gewalt
des endes, da der roup ie
über eine brucke wider gie.
roup unde rise die kamen sa.
nu was ouch tristan vor in da
und enlie den roup niht vürbaz gan.
nu daz der veige rise urgan
werre an der brucke wart gewar,
er kerte unsteteliche dar
mit einer harte langen
stehelinen stangen,
die truog er hohe unde enbor.
nu er den ritter da vor
so wol gewafenden sach,
unwertlich er im zuo sprach:
< vriunt uf dem orse, wer sit ir?
warumbe enlazet ir mir
mine habe niht über gan?
weiz got daz ir ez habet getan,
dazn gat iu niuwan an daz leben
oder aber ir müezet iuch ergeben.>
der uf dem orse sprach zehant:
< vriunt, ich bin tristan genant;
weistuz nu wol, nun vürhte ich
dine stange unde dich
niht eine halbe bone.
von diu so var vil schone
und wizze et waerliche daz:
din roup enkumet niht vürbaz,
als verre als ichz erweren kan.>
< ja> sprach der rise< her tristan,
ir waenet haben bestanden
morolden von irlanden,
mit dem ir iuwer vehte
mit grozem unrehte
umb niht zesamene truoget
und in durch hohvart sluoget.
ouch enist ez niht umb mich gewant
als umbe jenen von irlant,
den ir mit schalle an kamet
und ime die schoenen namet,
die blüejenden isolde,
die er bereden wolde.
nein nein, diu rivage ist min hus
und heize ich urgan li vilus:
wol balde von der strazen!>
hie mite begunde er mazen
mit beiden sinen handen
die rihte wider tristanden
einen wurf und einen swanc,
der was groz unde lanc:
dem haete er sine maze
an der seige und an dem laze
reht in der merke gegeben,
daz er tristande an sin leben
solte sin gegangen.
und alse er mit der stangen
hin zime begunde swenken,
tristan begunde wenken;
und iedoch wancter niht also,
ern würfe ime daz ors do
vor den goffen gar enzwei.
der ungehiure rise erschrei
und rief tristanden lachend an:
< so gehelfe iu got, her tristan!
engahet niht ze ritene
geruochet min ze bitene,
ob ich iuch müge ervlehen,
daz ir mich min lantlehen
mit genaden und mit eren
vürbaz lazet keren!>
tristan erbeizete an daz gras,
wan ime daz ors erslagen was;
und mit dem sper so kerter her:
er stach urgane mit dem sper
zem ougen eine wunden.
da was der veige vunden.
der ungehiure rise urgan
er lie wol balde hine gan
des endes, da diu stange lac.
nu er die hant dar nach gewac,
nu haete ouch tristan sin sper
von ime geworfen und kam her
gerüeret mit dem swerte.
er traf in, alse er gerte:
wan er sluoc ime die selben hant,
diu nach der stange was gewant,
dazs an der erden belac,
und gab im aber einen slac
zem schenkel unde kerte dan.
urgan der schadehafte man
greif mit der linken hant dernider,
die stangen zucter aber wider
und lief an sinen anden:
er jagete tristanden
under den boumen umbe
maneg angestliche crumbe.
sus wart der vloz alse groz,
der von urganes wunden vloz,
daz der valandes man
vil sere vürhten began,
im solte von dem bluote
an crefte unde an muote
in kurzen ziten abe gan.
er lie roup unde ritter stan
und nam die hant, da er si vant,
und kerte wider heim zehant
in sine veste balde.
tristan stuont in dem walde
bi sinem roube al eine.
sin angest was niht cleine,
daz urgan lebende dannen was;
er saz nider uf daz gras
gedenkend unde trahtende,
in sinen sinnen ahtende,
sit daz er siner taete
keine bewaerde haete
wan eine den zins unde den roup,
son trüegin niht vür umbe ein loup
sin angest und sin arbeit,
die er dar an haete geleit,
und dahte, im solte gilan
sines gelübedes abe gan,
als under in zwein was benant.
er kerte uf sinen wec zehant
und lief vil ebene uf dem spor,
als urgan was geloufen vor
und da diu erde und daz gras
mit bluote hin geverwet was.
nu er zem castele kam,
vil vlizecliche er war nam
urganes wa unde wa.
nun vander weder in da
noch nieman, der ie leben gewan;
wan der verserete man
der haete, als uns daz maere seit,
sine verlorne hant geleit
uf einen tisch in sinem sal
und was er von der burc ze tal
den berc geloufen wurze graben,
die er zen wunden solte haben,
an den er ouch wol wiste
die craft siner geniste.
ouch haeterz also vor bedaht,
haeter die hant zem arme braht,
mit liste, den er wol kunde,
enzit und e der stunde,
daz si mitalle waere tot,
er waere wol von dirre not
ane ouge mit der hant genesen.
nu ensolte des niht wesen,
wan tristan der kam iesa
unde ersach die hant da;
und alse ers ane wer da vant,
er nams und kerte dan zehant
reht alse er ouch was komen dar.
urgan kam wider und wart gewar,
daz er die hant haete verlorn,
ime was leide unde zorn:
sin arzenie warf er nider,
er kerte nach tristande wider.
der was hin über die brucke komen
und haete guote war genomen
daz er nach ime gerüeret kam.
des risen hant er balde nam,
under einen ronen er si barc.
alrerste was sin angest starc
zuo dem ungehiuren man,
wan da enwas kein zwivel an,
ezn müese ir eines tot sin:
eintweder des risen oder sin.
er kerte gein der brucke her
unde begegent im mit dem sper:
daz stach er uf in, daz ez brach;
und al zehant daz er gestach,
so was ouch der vertane iesa
urgan mit siner stangen da;
so gitecliche er uf in sluoc:
wan daz der slac verre über truoc,
waer er von ere gewesen,
ern waere niemer genesen.
nu half aber ime, daz er genas,
daz sin urgan so girec was;
wan er was ime ze nahe komen
und haete sinen swanc genomen
ze verre hinder ime hin dan:
e do der ungehiure man
die stangen haete wider gezogen,
do haete im tristan an erlogen
einen stich zem ougen:
er stach im ane lougen
in sin ander ouge einen stich.
hie mite sluoc urgan umbe sich
als mit rehte ein blinder man.
er giengez so mit slegen an,
daz tristan vloch hin von im stan
und liez in slahende umbe gan
mit siner linken hende.
sus kam, daz er dem ende
so nahen sinen trit genam,
daz tristan dar gerüeret kam
und leite an dise ritterschaft
alle sine maht und sine craft:
er ruorte snelliche hin,
mit beiden handen kerter in
von der brucken an den val;
er stiez in obene hin ze tal,
daz der ungehiure last
an dem velse aller zebrast.
hie mite nam aber tristan,
der sigesaelige man,
sine hant und lie hine gan
und kam vil schiere, da gilan
der herzoge gegen im reit.
dem was vil innecliche leit,
daz sich tristan ie an genam
und ie ze disem kampfe kam;
wan ime gar ungedaht was,
daz er genaese, als er genas;
und alse er in zuo loufen sach,
vrolichen er im zuo sprach:
< a bien venjanz, gentil tristan!
saeliger man, nu saget an:
wie stat ez iu? sit ir gesunt?
nu liez in tristan sa zestunt
die toten hant des risen sehen
und seite im, alse ez was geschehen,
sin gelücke und sine linge
an allem disem dinge.
des wart gilan harte vro.
hin wider zer brucken riten si do
und vunden, alse in was geseit,
nach tristandes warheit
einen zervallenen man
und sahen den ze wunder an.
hie mite so kerten si hin;
den roup den triben si vor in
vroliche wider in daz lant.
hie von wart michel schal zehant
ze swales in dem lande;
man sagete da tristande
pris unde lop und ere:
der drier wart nie mere
in dem lande geseit
von eines mannes manheit.
nu gilan unde tristan,
der sigesaelige man,
hin wider ze huse kamen,
ze handen aber genamen
ir gelücke unde ir maere,
tristan der wunderaere
der sprach zem herzogen zehant:
< herzoge herre, sit gemant
der triuwen unde der sicherheit,
als under uns wart uf geleit
und alse ir lobetet wider mich.>
gilan sprach:< herre, daz tuon ich
vil harte gerne; saget mir:
waz ist iu liep? wes muotet ir?>
< herre gilan, ich muote iu,
daz ir mir gebet petitcreiu.>
gilan sprach aber:< so rate ich baz.>
tristan sprach:< lat hoeren waz.>
< da lat ir mir daz hundelin
und nemet die schoenen swester min
und zuo zir halbez daz ich han.>
< nein herre herzoge gilan,
weset der triuwen gemant;
wan elliu riche und elliu lant
diu naeme ich zware niht dervür,
der mirz lieze an mine kür:
ich sluog urganen li viliu
durch niht wan durch petitcreiu.>
< entriuwen min her tristan,
lit iuwer wille baz hier an,
dan alse ich iu han vür geleit,
so loese ich mine warheit
und leiste, swaz iu lieb ist:
ine wil niemer valsch noch list
gewenden noch getuon hie zuo.
swie rehte ungerne ichz tuo,
swaz ir gebietet, daz sol sin.>
hie mite hiez er daz hundelin
vür sich und vür tristanden tragen.
< seht> sprach er< herre, ich wil iu sagen
und wil iu sweren einen eit
uf alle mine saelekeit,
daz ich des niht gehaben kan
noch nie so liebes niht gewan
ane min ere und min leben,
ine woltez iu vil gerner geben
dan minen hunt petitcreiu:
nu nemet in hin und habet in iu;
got laze in iu ze vröuden komen!
ir habet mir zware an ime benomen
daz beste miner ougen spil
und mines herzen wunne vil.>
tristan do er daz hundelin
gewan in die gewalt sin,
ern haete waerliche
rome und elliu riche,
elliu lant und elliu mer
derwider niht gahtet ein ber.
sin herze dazn wart nie so vro
ane mit isolde alse do.
ze siner heinliche er gewan
von gales einen spilman
gevüegen unde wisen;
den begunder underwisen
der vuoge unde der sinne,
wie erz der küniginne,
der schoenen isolde
zir vröuden bringen solde.
er verbandez dem galotten
wisliche in siner rotten;
er schreip brieve unde sandir die
und enbot ir, wa unde wie
er ez durch si haete bejaget.
der spilman, alse im was gesaget
und alse er underwiset wart,
also kerter uf sine vart
und kam also ze tintajel
in des küneges markes castel,
daz ime uf siner straze nie
an keinen dingen missegie.
brangaenen die gesprach er,
hunt unde brieve antwurter der;
diu antwurt ez isote.
isot besach genote
samet unde sunder
daz wunderliche wunder,
dazs an dem hundeline vant.
dem spilman gab si zehant
ze lone und ze solde
zehen marc von golde.
si schreip unde sande
brieve unde enbot tristande
vlizeclichen unde starke,
daz ime ir herre marke
holt unde willic waere
noch hin zim dirre maere
niemer war genaeme:
daz er binamen kaeme;
si haetez allez hin geleit.
tristan tet, alse im wart geseit:
er kerte wider heim zehant.
künec unde hof, liut unde lant
die buten im aber ere als e.
eren dern wart ime nie me
da ze hove erboten danne do
wan so vil, daz im marjodo
ere uzerthalp des herzen bot
und sin gewete petit melot;
die sine vinde e waren,
swaz eren ime die baren,
da was vil lützel eren bi.
hie sprechet alle, wie dem si:
da diu samblanze geschiht,
weder ist ez ere oder niht?
ich spriche nein unde ja:
nein unde ja sint beidiu da:
nein an jenem, der si birt,
ja an disem, dem si wirt.
diu zwei sint beide an disen zwein,
man vindet da ja unde nein.
waz ist der rede nu mere?
ez ist ere ane ere.
nu seite isot diu künigin
ir herren umb daz hundelin,
ir muoter haetez ir gesant,
diu wise künegin von irlant
und haete im heizen machen
von kostlichen sachen,
von gesmide und von golde,
als man ez wünschen solde,
ein wunneclichez huselin
und was im da gespreitet in
ein richer pfelle, uf dem ez lac.
sus was ez naht unde tac
offenlichen unde tougen
isolde vor den ougen.
si haete die gewonheit,
swa so si was, swar so si reit,
dan kam ez uz ir ougen nie:
man vuortez oder truogez ie,
da siz mit ougen an sach;
und entet daz durch dekein gemach:
si tetez, als uns diz maere seit,
ze niuwenne ir senede leit
und ze liebe tristande,
derz ir durch liebe sande.
sin haete kein gemach dervan;
ir senfte dern lac niht dar an.
wan diu getriuwe künigin
damite daz ir daz hundelin
zem allerersten kam
und si die schellen vernam,
von ders ir triure vergaz,
iesa betrahtete si daz,
daz ir vriunt tristan waere
durch si beladen mit swaere,
und gedahte ouch iesa wider sich:
< ohi ohi! und vröuwe ich mich,
wie tuon ich ungetriuwe so?
warumbe wirdich iemer vro
dekeine stunde und keine vrist,
die wile er durch mich truric ist,
der sine vröude und sin leben
durch mich ze triure hat gegeben?
wes mac ich mich gevröun ane in,
des triure unde des vröude ich bin?
warumbe erlache ich iemer,
sit daz sin herze niemer
dekein gemach gehaben kan,
min herze daz ensi dar an?
ern hat niht lebenes niuwan min:
solt ich ane in nu lebende sin
vro unde vröudebaere
und daz er truric waere?
nun welle got der guote,
daz ich in minem muote
iemer vröude ane in gehabe!>
hie mite brach si die schellen abe
und lie die ketene dar an.
hie verlos ouch diu schelle van
al ir reht und al ir craft:
sin was nie mere luthaft
reht in ir tugende als e.
man saget, daz si niemer me
erlaschte noch zestorte,
swie vil man si gehorte,
dekeines herzen swaere.
daz was isote unmaere,
sin wolte doch niht vro sin:
diu getriuwe staete senedaerin,
diu haete ir vröude unde ir leben
sene unde tristande ergeben.
aber haete tristan unde isot
überwunden ir sorge unde ir not
und waren aber des hoves wol;
der hof was aber ir eren vol:
ir beider lobes enwart nieme.
si waren aber heinlich als e
ir beider herren marke.
ouch halen si sich starke;
wan sos ir state under in zwein
niht wol mohten gehaben inein,
so duhte si der wille guot,
der gelieben dicke sanfte tuot:
der trost und der gedinge,
wie man daz vollebringe,
dar an daz herze danne lit,
daz gibet dem herzen alle zit
lebende lust und blüende craft.
diz ist diu rehte trutschaft,
diz sint die besten sinne
an liebe und an der minne:
swa man der tat niht haben müge,
da nach als ez der minne tüge,
daz man ir gerne habe rat
und neme den willen vür die tat.
swa der gewisse wille si,
dan si diu guote state bi,
man sol gelangen stillen
mit dem gewissen willen.
gespilen unde gesellen
dien sulen niemer gewellen,
daz in diu state widerseit,
oder si wellent al ir leit.
so man enmac, der danne wil,
daz ist ein harte unwaege spil;
so man wol müge, so welle:
daz ist guot spilgevelle,
dan lit niht herzeleides an.
die gespiln isot und tristan
so si der state niht mohten han,
so liezen si die state gan
mit dem gemeinen willen hin.
der wille der sleich under in
lieplichen unde suoze
in micheler unmuoze:
gemeine liebe, gemeiner muot
die duhten si süeze unde guot.
die gelieben die halen
ir liebe zallen malen
vor dem hove und vor marke
als verre und alse starke,
so si diu blinde liebe lie,
diu mit in beiden umbe gie.
nust aber der minnen arcwan
und sin same also vertan:
swa so er hin geworfen wirt,
daz er diu wurzelin gebirt,
da ist er also vrühtic,
so biric und so zühtic,
die wile er keine viuhte hat,
daz er da kume zegat
und joch niemer mac zegan:
der unmüezege arcwan
der begunde aber genote
an tristande unde isote
sinen wuocher bern unde spil.
da was der viuhte gar ze vil,
der süezen gebaerde,
an der man die bewaerde
der minne zallen ziten sach.
er haete vil war, der da sprach:
swie mans hüetende si,
si sint doch gerne ein ander bi,
daz ouge bi dem herzen,
der vinger bi dem smerzen.
des herzen leitesterne
die schachent vil gerne
dar, dar daz herze ist gewant;
ouch gat der vinger und diu hant
vil dicke und ze maneger zit
des endes, da der smerze lit.
als taten die gelieben ie:
sin mohten noch enkunden nie
durch keine ir angest verlan,
sin buweten den arcwan
mit manegem süezem blicke
vil ofte und alze dicke;
wan leider, alse ich iezuo las,
des herzen vriunt, daz ouge was
gewendet nach dem herzen ie,
diu hant ie nach dem smerzen gie.
si begunden dicke under in zwein
ir ougen unde ir herze in ein
mit blicken so verstricken,
daz si sich uz ir blicken
oft und ze manegen stunden
nie so verrihten kunden,
marke envünde ie darinne
den balsemen der minne,
durch daz er nam ir allez war.
sin ouge daz stuont allez dar:
er sach vil dicke tougen
die warheit in ir ougen
und anders aber an nihte
niwan an ir gesihte:
daz was so rehte minneclich,
so süeze und also senerich,
daz ez im an sin herze gie
und solhen zorn davon gevie,
solhen nit und solhen haz,
daz er diz unde daz,
zwivel unde arcwan
allez zeiner hant lie gan:
im haete leit unde zorn
sinne unde maze verlorn.
ez was siner sinne ein tot,
daz sin herzeliep isot
ieman solte meinen
mit triuwen wan in einen;
wan ime was ie genote
niht dinges vor isote
und was ie dar an staete.
swaz zornes er haete,
so was im ie sin liebez wip
liep unde lieber dan sin lip.
swie liep sim aber waere,
doch brahtin disiu swaere
und diz vil tobeliche leit
in also groze tobeheit,
daz er sich es gar bewac
und niwan an sime zorne lac:
ern haete niht gegeben ein har,
waer ez gelogen oder war.
in disem blinden leide
besander si beide
vür den hof in den palas,
da al daz hovegesinde was.
z isote er offenliche sprach,
daz al der hof hort unde sach:
< min vrouwe isot von irlant,
liut unde lande ist wol erkant,
wie sere ir garcwaenet sit
nu lange und vor maneger zit
mit minem neven tristande.
nu han ich maneger hande
lage unde list uf iuch geleit,
ob ir iuch dirre tumpheit
durch mich woltet mazen:
nun wellet irz niht lazen:
ine bin niht ein so tumber man,
ine wizze und sehe iu daz wol an
offenliche und tougen,
iuwer herze und iuwer ougen
daz diu sint zallen stunden
uf minen neven gebunden.
dem bietet unde erzeiget ir
süezer gebaerde danne mir.
bi der gebaerde erkenne ich mich,
daz er iu lieber ist dan ich.
swaz ich mir huote genime
beidiu hin ziu und hin ze ime,
dazn mac ze keinen staten gestan:
ez ist allez umbe niht getan,
swie vil ich es getribe.
ich han iuch an dem libe
so dicke gesundert,
daz mich es iemer wundert,
daz ir so lange und alle zit
des herzen so gemeine sit.
iuwer süeze blicke
han ich gescheiden dicke
und enkan doch an iu beiden
der liebe niht gescheiden
und han iu des ze vil vertragen.
nu wil ich iu daz ende sagen:
ine wil diz laster und diz leit,
daz ir mir habet uf geleit,
mit solhen arbeiten
mit iu nimere leiten;
ine lide dirre unere
nach dirre zit nimere.
ouch enwil ich mich durch dise geschiht
an iu so sere rechen niht,
als ich von rehte solte,
ob ich mich rechen wolte.
neve tristan, min vrouwe isot:
daz ich iu beiden den tot
oder iht herzeleides tuo,
da sit ir mir ze liep zuo,
des ich doch vil ungerne gihe;
sit ich nu an iu beiden sihe,
daz ir ein ander alle zit
wider allem minem willen sit
lieber dan ich iu beiden si,
so weset ouch beide ein ander bi,
als iu ze muote geste:
durch mine vorhte lat nime.
sit iuwer liebe so groz ist,
son wil ich iuch nach dirre vrist
beswaeren noch betwingen
an keinen iuwern dingen.
nemet ein ander an die hant
und rumet mir hof unde lant.
sol mir leit von iu geschehen,
dazn wil ich hoeren noch sehen.
diu gemeinde under uns drin
diun mac niht langer gesin;
ich wil iuch zwei derbi lan,
ich eine wil dervon gan,
swie ich mich dervon geloese.
disiu gemeinde ist boese:
ich wil ir gerne haben rat.
der künec der wizzentliche hat
an minnen cumpanie,
deist michel dorperie.
vart ir beidiu gote ergeben,
leitet liebe unde leben,
als iu ze muote geste:
dirre cumpanie wirt nieme!>
nu diz ergie und diz geschach,
reht alse ez marke vor gesprach:
tristan und sin vrouwe isot
si nigen mit maezlicher not,
mit küelem herzeleide
dem künege ir herren beide,
da nach der massenie.
diu getriuwe cumpanie
bihanden si sich viengen,
uf den hof si giengen.
brangaenen ir gesellin
die hiezen si gesunde sin
und baten si, daz si belibe
und da ze hove die zit vertribe,
bizs aber von in vernaeme,
wie in zwein ir dinc kaeme:
daz bevulhen sir vil starke.
tristan nam zweinzic marke
von isolde golde
im selben unde isolde
zir notdürfte und zir lipnar;
dar zuo so brahte man im dar,
des er zer verte haete gert:
sine harphen und sin swert,
sin pirsarmbrust und sin horn.
da zuo so haeter ime erkorn
uz sinen bracken einen
beidiu schoenen unde cleinen
und was der hiudan genant:
den nam er selbe an sine hant.
sin gesinde bat er got bewarn
und hiez si wider ze lande varn
an sinen vater rualen
wan eine curvenalen,
den behabeter an siner schar;
dem bot er ouch die harphen dar.
daz armbrust er selbe nam,
daz horn unde den hunt alsam,
hiudanen, niht petitcreiu.
sus riten si dan von hove si driu.
brangaene diu reine
diu beleip alterseine
mit jamer und mit triure.
diu trurege aventiure
und daz vil leide scheiden
von ir gevriunden beiden
daz gieng ir so mit smerzen
und also gar ze herzen,
daz ez ein michel wunder was,
daz si vor leide genas.
ouch schieden jeniu beide
von ir mit manegem leide,
wan daz si si da durch den list
eine kurzliche vrist
tweln unde beliben hiezen
und si bi marke liezen,
daz si die suone von in zwein
wider marken aber trüege in ein.
sus kerten si driu under in
allez gegen der wilde hin
über walt und über heide
vil nach zwo tageweide.
da wiste tristan lange e wol
in einem wilden berge ein hol,
daz haeter zeinen stunden
von aventiure vunden:
do was er da geriten jagen
und haetin sin wec dar getragen.
daz selbe hol was wilent e
under der heidenischen e
vor corineis jaren,
do risen da herren waren,
gehouwen in den wilden berc.
darinne haetens ir geberc,
so sir heinliche wolten han
und mit minnen umbe gan.
und swa der einez vunden wart,
daz was mit ere bespart
und was der minnen benant:
la fossiure a la gent amant,
daz kiut: der minnenden hol.
der name gehal dem dinge ouch wol.
ouch saget uns diz maere,
diu fossiure waere
sinewel, wit, hoch und ufreht,
snewiz, alumbe eben unde sleht.
daz gewelbe daz was obene
geslozzen wol ze lobene;
oben uf dem sloze ein crone,
diu was vil harte schone
mit gesmide gezieret,
mit gimmen wol gewieret
und unden was der esterich
glat unde luter unde rich,
von grüenem marmel alse gras.
ein bette in mitten inne was
gesniten schone und reine
uz cristallinem steine
hoch unde wit, wol uf erhaben,
alumbe ergraben mit buochstaben,
und seiten ouch die maere,
daz ez bemeinet waere
der gottinne minne.
zer fossiure oben inne
da waren cleiniu vensterlin
durch daz lieht gehouwen in,
diu luhten da unde hie.
da man uz und in gie,
da gienc ein tür eriniu vür;
und uzen stuonden obe der tür
estericher linden dri
und obene keiniu me derbi;
aber umbe und umbe hin ze tal
da stuonden boume ane zal,
die dem berge mit ir blate
und mit ir esten baren schate.
und einhalp was ein pleine,
da vloz ein fonteine,
ein vrischer küeler brunne,
durchluter als diu sunne.
da stuonden ouch dri linden obe,
schoene und ze lobelichem lobe,
die schirmeten den brunnen
vor regene und vor sunnen.
liehte bluomen, grüene gras,
mit den diu pleine erliuhtet was,
diu criegeten vil suoze in ein.
ietwederez daz schein
daz ander an inwiderstrit.
ouch vant man da ze siner zit
daz schoene vogelgedoene.
daz gedoene was so schoene
und schoener da dan anderswa.
ouge und ore haeten da
weide unde wunne beide:
daz ouge sine weide,
daz ore sine wunne.
da was schate unde sunne,
der luft und die winde
senfte unde linde.
von disem berge und disem hol
so was ein tageweide wol
velse ane gevilde
und wüeste unde wilde.
darn was dekein gelegenheit
an wegen noch stigen hin geleit;
doch enwas daz ungeverte
des endes nie so herte,
tristan enkerte darin,
er und sin trutgesellin,
und namen ir herberge
in dem velse und in dem berge.
nu daz si sich geliezen nider,
sie sanden curvenalen wider,
daz er in den hof jaehe
und swa es not geschaehe,
daz tristan und diu schoene isot
mit jamer und mit maneger not
hin wider z irlande waeren,
ir unschulde offenbaeren
wider liut und wider lant;
und daz er sich ouch al zehant
da ze hove nider lieze,
swie in brangaene hieze,
und mit durnehtekeite
der durnehtigen seite,
ir beider vriundinne,
ir vriuntschaft unde ir minne;
und ervüere ouch, waz der maere
umb markes willen waere:
ob er dekeinen argen rat
dekeiner arclichen tat
uf ir leben leite,
daz er in iesa seite
und daz er ouch genote
tristanden unde isote
in sine trahte naeme
und ie dar wider kaeme
mit so getanen maeren,
diu rat ze muote baeren,
ie zeinem male in zweinzec tagen.
waz mac ich iu nu me gesagen?
er leiste, daz man ime gebot.
hie mite was tristan unde isot
in ein gezogen ze huse
in dirre wilden cluse.
genuoge nimet hier under
virwitze unde wunder
und habent mit vrage groze not,
wie sich tristan unde isot,
die zwene geverten
in dirre wüeste ernerten.
des wil ich si berihten,
ir virwitze beslihten:
si sahen beide ein ander an,
da generten si sich van;
der wuocher, den daz ouge bar,
daz was ir zweier lipnar;
sin azen niht darinne
wan muot unde minne.
diu geliebe massenie
diu was ir mangerie
in maezlichen sorgen.
si truogen verborgen
innerthalp der waete
daz beste lipgeraete,
daz man zer werlde gehaben kan.
daz truoc sich in vergebene an
und ie vrisch unde niuwe:
daz was diu reine triuwe;
diu gebalsemete minne,
diu libe unde sinne
als innecliche sanfte tuot,
diu herze vuoret unde muot:
diu was ir bestiu lipnar.
deiswar si namen selten war
dekeiner spise niuwan der,
von der daz herze sine ger,
daz ouge sine wunne nam
und ouch dem libe rehte kam.
hie mite so haeten si genuoc.
in streich diu liebe ir erbepfluoc
niwan an iegelichem trite
und ziegelichen stunden mite
und gab in alles des den rat,
des man ze wunschlebene hat.
ouch muote si daz cleine,
dazs in der wüeste als eine
und ane liute solten sin.
nu wes bedorftens ouch darin
oder waz solt ieman zuo zin dar?
si haeten eine gerade schar:
dan was niuwan ein und ein.
haetens ieman zuo zin zwein
an die geraden schar gelesen,
so waere ir ungerade gewesen
und waeren mit dem ungeraden
sere überlestet und überladen.
ir zweier geselleschaft
diu was in zwein so herehaft,
daz der saelige artus
nie in dekeinem sinem hus
so groze hohgezit gewan,
da mere ir libe lustes van,
und wunne waere enstanden.
man haete in allen landen
dekeine vröude vunden,
die si zwei zuo den stunden
wolten haben gekouft darin
umbe ein glesin vingerlin.
swaz ieman kunde ertrahten,
ze wunschlebene gahten
in allen landen anderswa,
daz haetens allez bi in da.
sin haeten umbe ein bezzer leben
niht eine bone gegeben
wan eine umbe ir ere.
waz soltin ouch da mere?
si haeten hof, si haeten rat,
dar an diu vröude elliu stat:
ir staetez ingesinde
daz was diu grüene linde,
der schate und diu sunne,
diu riviere unde der brunne,
bluomen, gras, loup unde bluot,
daz in den ougen sanfte tuot.
ir dienest was der vogele schal:
diu cleine reine nahtegal,
diu troschel unde daz merlin
und ander waltvogelin;
diu zise und der galander
die dienden wider ein ander
inwette unde inwiderstrit.
diz gesinde diende zaller zit
ir oren unde ir sinne.
ir hohzit was diu minne,
ir vröuden übergulde,
diu brahtin durch ir hulde
des tages ze tusent stunden
artuses tavelrunden
und alle ir massenie dar.
waz soltin bezzer lipnar
ze muote oder ze libe?
da was doch man bi wibe,
so was ouch wip bi manne:
wes bedorften si danne?
si haeten daz si solten,
und waren da si wolten.
nu tribent aber genuoge
ir maere und ir unvuoge,
des ich doch niht gevolgen wil:
si jehent, ze sus getanem spil
da gehoere ouch ander spise zuo.
dan weiz ich rehte, weder ez tuo.
es dunket mich genuoc hier an.
ist aber anders ieman,
der bezzeren liprat
an disem lebene erkunnet hat,
der jehe, als erz erkenne;
ich treib ouch eteswenne
alsus getane lebesite:
do duhtes mich genuoc dermite.
nun sol iuch niht verdriezen,
irn lat iu daz entsliezen,
durch welher slahte meine
diu fossiure in dem steine
betihtet waere, als si was.
si was, als ich iezuo da las,
sinewel, wit, hoch und ufreht,
snewiz, alumbe eben unde sleht.
diu sinewelle binnen
daz ist einvalte an minnen:
einvalte zimet der minne wol,
diu ane winkel wesen sol;
der winkel, der an minnen ist,
daz ist akust unde list.
diu wite deist der minnen craft,
wan ir craft ist unendehaft.
diu hoehe deist der hohe muot,
der sich uf in diu wolken tuot;
dem ist ouch nihtes ze vil,
die wile er sich gehaben wil
hin uf, da sich der tugende goz
zesamene welbet an ein sloz.
so gevaelet ouch daz niemer,
die tugende dien sin iemer
gesteinet unde gewieret,
mit lobe also gezieret,
daz wir, die nidere sin gemuot,
der muot sich allez nider tuot
und an dem esteriche swebet,
der weder swebet noch enclebet:
wir kapfen allez wider berc
und schouwen oben an daz werc,
daz an ir tugenden da stat,
daz von ir lobe her nider gat,
die ob uns in den wolken swebent
und uns ir schin her nider gebent:
die kapfe wir ze wunder an.
hie wahsent uns die vedern van,
von den der muot in vlücke wirt,
vliegende lob nach tugenden birt.
diu want was wiz, eben unde sleht;
daz ist der durnehte reht:
der wize und ir einbaere schin
dern sol niht missemalet sin;
an ir sol ouch kein arcwan
weder bühel noch gruobe han.
der marmeline esterich
der ist der staete gelich
an der grüene und an der veste;
diu meine ist ime diu beste
von varwe und von slehte:
diu staete sol ze rehte
ingrüene sin reht alse gras,
glat unde luter alse glas.
daz bette inmitten inne
der cristallinen minne,
daz was vil rehte ir namen benant.
er haete ir reht vil rehte erkant,
der ir die cristallen sneit
zir legere und zir gelegenheit:
diu minne sol ouch cristallin,
durchsihtic und durchluter sin.
innen an der erinen tür
da giengen zwene rigele vür.
ein valle was ouch innen
mit kündeclichen sinnen
hin uz geleitet durch die want,
aldas ouch tristan da vant;
die meisterte ein heftelin,
daz gie von uzen darin
und leite si dar unde dan.
noch sloz noch slüzzel was dar an
und wil iu sagen umbe waz:
dan was niht slozes umbe daz:
swaz man gerüstes vür die tür
ich meine uzerhalp dervür
ze rume oder ze sloze leit,
daz tiutet allez valscheit;
wan swer zer minnen tür in gat,
den man von innen niht in lat,
dazn ist der minnen niht gezalt,
wan daz ist valsch oder gewalt.
durch daz ist da der minnen tor,
diu erine tür vor,
die nieman kan gewinnen,
ern gewinne si mit minnen.
ouch ist si durch daz erin,
daz kein gerüste müge gesin
weder von gewalte noch von craft,
von liste noch von meisterschaft,
von valscheite noch von lüge,
damite man si verscherten müge.
und innen ietweder rigel,
ietweder minnen insigel
daz was zem andern gewant
ietwederhalben an der want;
und was der einez cederin,
daz ander helfenbeinin.
nu vernemet die tiute ir beder:
daz eine insigel der ceder
daz meinet an der minne
die wisheit und die sinne;
daz von dem helfenbeine
die kiusche und die reine.
mit disen zwein insigelen,
mit disen reinen rigelen
so ist der minnen hus bewart,
valsch unde gewalte vor bespart.
daz tougenliche heftelin,
daz von uzen hin in
zer vallen was geleitet hin,
daz was ein spinele von zin;
diu valle was von golde,
als si ze rehte solde:
valle unde haft, diz unde daz,
diun mohten beidiu niemer baz
an ir eigenschaft sin braht:
daz zin daz ist diu guote andaht
ze tougenlichem dinge;
daz golt daz ist diu linge.
zin unde golt sint wol hier an:
sin andaht mag ein ieclich man
nach sinem willen leiten,
smalen oder breiten,
kürzen oder lengen,
vrien oder twengen
sus oder so, her oder hin
mit lihter arbeit alse zin
und ist da lützel schaden an;
swer aber mit rehter güete kan
ze minnen wesen gedanchaft,
den treit binamen dirre haft
von zine, dem swachen dinge,
ze guldiner linge
und ze lieber aventiure.
obene in die fossiure
da waren niwan driu vensterlin
schone unde tougenlichen in
gehouwen durch den ganzen stein,
da diu sunne hin in schein:
der einez ist diu güete,
daz ander diemüete,
daz dritte zuht. ze disen drin
da lachet in der süeze schin,
diu saelige gleste,
ere, aller liehte beste
und erliuhtet die fossiure
werltlicher aventiure.
ouch hat ez guote meine,
daz diu fossiure als eine
in dirre wüesten wilde lac,
daz man dem wol gelichen mac,
daz minne und ir gelegenheit
niht uf die straze sint geleit
noch an dekein gevilde:
si loschet in der wilde,
zir cluse ist daz geverte
arbeitsam unde herte;
die berge ligent darumbe
in maneger swaeren crumbe
verirret hin unde wider;
die stige sint uf unde nider
uns marteraeren allen
mit velsen so vervallen.
wirn gan dem pfade vil rehte mite,
verstoze wir an eime trite,
wirn komen niemer mere
ze guoter widerkere.
swer aber so saelic mac gesin,
daz er zer wilde kumet hin in,
der selbe hat sin arbeit
vil saeleclichen an geleit;
der vindet da des herzen spil:
swaz so daz ore hoeren wil
und swaz dem ougen lieben sol,
des alles ist diu wilde vol.
so waerer ungern anderswa.
diz weiz ich wol, wan ich was da.
ich han ouch in der wilde
dem vogele unde dem wilde,
dem hirze unde dem tiere
über manege waltriviere
gevolget unde nach gezogen
und aber die stunde also betrogen,
daz ich den bast noch nie gesach.
min arbeit und min ungemach
daz was ane aventiure:
ich vant an der fossiure
den haft und sach die vallen;
ich bin ze der cristallen
ouch under stunden geweten;
ich han den reien getreten
dicke dar und ofte dan:
in geruowet aber nie dar an.
und aber den esterich da bi,
swie herte marmelin er si,
den han ich so mit triten zebert:
haet in diu grüene niht ernert,
an der sin meistiu tugent lit,
von der er wahset alle zit,
man spurte wol darinne
diu waren spor der minne.
ouch han ich an die liehten want
miner ougen weide vil gewant
und han mich oben an daz goz,
an daz gewelbe und an daz sloz
mit blicken vil gevlizzen,
miner ougen vil verslizzen
an der gezierde dar obe,
diu so gestirnet ist mit lobe.
diu sunnebernde vensterlin,
diu habent mir in daz herze min
ir gleste dicke gesant:
ich han die fossiure erkant
sit minen eilif jaren ie
und enkam ze curnewale nie.
diu getriuwe massenie,
tristan und sin amie
si haeten in der wilde
ze walde und ze gevilde
ir muoze und ir unmuoze
besetzet harte suoze:
si waren zallen ziten
ein ander an der siten:
des morgens in dem touwe
so slichen si zer ouwe,
da beide bluomen unde gras
mit dem touwe erküelet was.
diu küele praerie
was danne ir banekie.
da giengen si her unde hin
ir maere sagende under in
und loseten mit dem gange
dem süezen vogelsange.
so danne namens einen swanc,
hin da der küele brunne clanc,
und loseten sinem clange,
sinem sliche und sinem gange;
da er hin uf die plaine gie,
da gesazen si durch ruowen ie,
da loseten si dem duzze
und warteten dem vluzze
und was daz aber ir wunne.
als aber diu liehte sunne
uf begunde stigen,
diu hitze nider sigen,
so giengen si zer linden
nach den linden winden,
diu bar in aber danne lust
uzen und innerthalp der brust.
si ervröuweten ouge unde sin:
diu süeze linde süezet in
luft unde schate mit ir blate;
die winde waren von ir schate
süeze, linde, küele.
der linden gestüele
daz was von bluomen und von grase
der baz gemalete wase,
den ie linde gewan,
da sazen si zein ander an
die getriuwen senedaere
und triben ir senemaere
von den, die vor ir jaren
von sene verdorben waren:
si beredeten unde besageten,
si betrureten unde beclageten,
daz villise von traze,
daz der armen canaze
in der minnen namen geschach;
daz biblise ir herze brach
durch ir bruoder minne;
daz ez der küniginne
von tire und von sidone,
der seneden didone
durch sene so jaemerliche ergie.
mit solhen maeren warens ie
unmüezic eteswenne.
sos aber der maere denne
vergezzen wolten under in,
so slichens in ir cluse hin
und namen aber ze handen,
dar ans ir lust erkanden,
und liezen danne clingen
ir harphen unde ir singen
senelichen unde suoze.
si wehselten unmuoze
mit handen und mit zungen:
si harpheten, si sungen
leiche unde noten der minne.
si wandelten darinne
ir wunnenspil, swie si gezam:
sweder ir die harphen genam,
so was des anderen site,
daz ez diu notelin dermite
suoze unde seneliche sanc.
ouch lutete ietweder clanc
der harphen unde der zungen,
sos in ein ander clungen,
so suoze darinne,
als ez der süezen minne
wol zeiner cluse wart benant:
la fossiure a la gent amant.
swaz aber von der fossiure
von alter aventiure
vor hin ie was bemaeret,
daz wart an in bewaeret.
diu ware wirtinne
diu haete sich darinne
alrerste an ir spil verlan:
swaz e darinne ie wart getan
von kurzewile oder von spil,
dazn lief niht ze disem zil;
ezn was niht von meine
so luter noch so reine,
als ir spil was under in.
si triben der minne ir stunde hin
so wol so nie gelieben baz:
sin taten niht wan allez daz,
da si daz herze zuo getruoc.
der kurzewile was genuoc,
ders in dem tage begunden:
si riten under stunden,
so si des geluste,
mit dem armbruste
pirsen in die wilde
nach vogelen und nach wilde
unde ouch zeteslichen tagen
nach dem roten wilde jagen
mit hiudane ir hunde,
der dannoch niene kunde
unlutes loufen sus noch so.
in haete tristan aber do
geleret harte schiere
nach dem hirze und nach dem tiere,
nach aller slahte wilde
durch walt und durch gevilde
ze wunsche loufen uf der vart,
so daz er niemer lut wart.
mit dem vertriben si manegen tac,
niht durch dekeinen den bejac,
der an solhen dingen lit,
niuwan durch die kurzen zit,
die man hie mite haben sol.
si üebeten, daz weiz ich wol,
den bracken unde daz armbrust
me durch ir herzen gelust
und durch ir banekie
danne durch mangerie.
ir geschepfede unde ir pflege
was alle zit und alle wege
niht anders wan des si gezam
und in ze muote rehte kam.
under diu do diz geschach,
so haete ie michel ungemach
der trurige marke:
er trurete starke
umbe sin ere und umb sin wip.
im begunde muot unde lip
von tage ze tage swaeren,
ere unde guot unmaeren.
sus gereit er in den selben tagen
in disen selben walt jagen
und me durch sine triure
dan durch kein aventiure.
nu si zem walde kamen,
die jegere ir hunde namen
und vunden eine trünne stan:
da begundens in ze ruore lan;
und an der selben stunde
so geschieden die hunde
einen vremeden hirz hin dane,
der was reht alse ein ors gemane,
starc unde michel unde blanc,
daz gehürne cleine unde unlanc,
vil kume wider entworfen,
als er ez hin geworfen
haet in unlanger zite:
den jageten si ze strite
und mit gewalte under in
unz vaste vür den abent hin.
do verstiezens an der vart,
also daz in der hirz entwart
und sine vluht hin wider genam,
von dannen er ouch dar kam,
hin da diu fossiure was:
al dar gevloher unde genas.
nu muote marken sere,
die jegere michel mere,
daz in zem hirze also geschach,
do man in alse vremeden sach
beide an der varwe und an der mane;
si haeten alle unmuot davane.
hie mite lasens ir hunde wider
und liezen sich die naht da nider,
wan in was allen ruowe not.
nu haete ouch tristan unde isot
den tac allen wol vernomen
den schal, der in den walt was komen
von gehürne und ouch von hunden
und dahten an den stunden,
daz ez niuwan marke waere.
des wart ir herze swaere;
ir beider angest was iesa,
si waeren ime vermaeret da.
des anderen tages vruo
nu vuor der jegermeister zuo,
e danner kür daz morgenrot;
sinen undertanen er gebot,
daz si da wol betageten
und danne nach im jageten.
an ein leitseil er nam
einen bracken, der im rehte kam,
und brahte den reht uf die vart.
der leite in allez hinewart
über manic ungeverte,
über velse und über herte,
über dürre und über gras,
da ime der hirz des nahtes was
gestrichen unde gevlohen vor;
dem volget er reht uf dem spor,
biz daz diu enge ein ende nam
und diu sunne wol uf kam:
do was er zer fontaine
uf tristandes plaine.
des selben morgens was tristan
und sin gespil geslichen dan
bihanden gevangen
und kamen hin gegangen
vil vruo und in dem touwe
uf die gebluoten ouwe
und uf daz wunnecliche tal:
galander unde nahtegal
die begunden organieren,
ir gesinde saluieren;
si gruozten ie genote
tristanden unde isote:
diu wilden waltvogelin
hiezen si willekomen sin
vil suoze in ir latine.
mangem süezem vogeline
dem waren si da willekomen.
si haeten sich alle an genomen
eine wunnecliche unmuoze
den gelieben zwein ze gruoze:
si sungen von dem rise
ir wunne bernde wise
in maneger anderunge:
da was manc süeziu zunge,
diu da schantoit und discantoit
ir schanzune und ir refloit
den gelieben zeiner wunne.
si enpfie der küele brunne,
der gegen ir ougen schone enspranc
und schoner in ir oren clanc
und runend allez gegen in gie
und si mit siner rune enpfie:
er runete suoze
den gelieben ze gruoze.
si gruozten ouch die linden
mit ir vil süezen winden:
die vröutens uze und innen
an oren unde an sinnen.
der boume florie,
diu liehte praerie,
die bluomen, daz ingrüene gras
und allez daz da blüende was,
daz lachet allez gegen in.
ouch gruozte si her unde hin
der tou mit siner süeze,
der küelet in ir vüeze
und was ir herzen gemach.
und alse des genuoc geschach,
si slichen wider in ir stein
und wurden under in in ein,
wie si der zit getaeten;
wan si des angest haeten
und vorhten, alse ez ouch ergie,
daz eteswer und eteswie
dar von den hunden kaeme,
ir tougen da vernaeme.
hier über vant tristan einen sin.
dar an gevielens under in:
si giengen an ir bette wider
und leiten sich da wider nider
von ein ander wol hin dan
reht alse man unde man,
niht alse man unde wip.
da lac lip unde lip
in vremeder gelegenheit.
ouch haete tristan geleit
sin swert bar enzwischen si;
hin dan lac er, her dan lac si;
si lagen sunder, ein und ein.
alsus entsliefens under in zwein.
der jeger, von dem ich nu las,
der zuo dem brunnen komen was,
der spurte in dem touwe,
da tristan und sin vrouwe
vor ime geslichen waren hin.
hie mite so kam er an den sin,
ez waere niwan des hirzes trat:
er erbeizete und trat uf den pfat
und volgete dem selben spor,
dazs ime haeten getreten vor
biz hin an der fossiuren tür.
da giengen zwene rigele vür:
ern mohte da niht vürbaz komen.
nu ime der wec da was benomen,
er versuohtez an die crumbe
und gienc alumbe und umbe
und vant von aventiure
obene an der fossiure
ein tougenlichez vensterlin;
da luogeter mit vorhten in
und gesach zehant darinne
daz gesinde der minne:
niwan ein wip und einen man.
die sach er ouch ze wunder an;
wan in duht an dem wibe,
daz nie von wibes libe
kein creatiure als uz erkorn
ze dirre werlde würde geborn.
iedoch sach er unlange dar;
wan iesa do er wart gewar,
daz daz swert so bar da lac,
er tet sich dannen unde erschrac:
ez duhtin angestbaere;
er dahte, daz ez waere
etswaz von wilden dingen:
diz begundim vorhte bringen.
er kerte den vels wider nider
und reit hin gegen den hunden wider.
nu haete sich ouch marke
vor den jegeren starke
uf siner verte vür genomen
und was ilend uf in komen.
< seht> sprach der wildenaere
< künec herre, ich sage iu maere:
ich han an disen stunden
schoene aventiure vunden.>
< sag an, waz aventiure?>
< eine minnen fossiure.>
< wa vünde du die oder wie?>
< herre, in dirre wilde alhie.>
< in dirre wüesten wilde?>< ja.>
< ist aber ieman lebender da?>
< ja herre, da ist inne
ein man und ein gotinne:
diu ligent an einem bette
und slafent alse inwette.
der man ist alse ein ander man;
min zwivel ist aber dar an,
sin geslafe da bi
daz der ein mensche si:
der ist schoener danne ein feine;
von vleische noch von beine
enkunde niht gewerden
so schoenes uf der erden.
und ine weiz durch welhen sin,
ein swert daz lit da zwischen in
schoene unde luter unde bar.>
der künic sprach:< wise mich dar!>
der jegermeister vuortin dan
die wilde wider uf sine ban
biz hin da er erbeizet was.
der künec erbeizete uf daz gras
und streich uf an sinen pfat.
der jeger der habete an der stat.
nu marke der kam hin zer tür:
er lie si stan und kerte vür
und uzen an dem steine
und an des steines cleine
da nam er manege kere
nach des jegeres lere
und vant ouch er ein vensterlin;
er lie sin ouge darin
nach liebe und nach leide:
diu sach er ouch da beide
in der cristallen ligen enbor
und sliefen dannoch als da vor.
er vant si, alse ouch jener vant,
wol von ein ander gewant,
daz eine her, daz ander hin,
daz bare swert enzwischen in.
er erkante neven unde wip:
sin herze in ime und al sin lip
erkaltete vor leide
und ouch vor liebe beide.
diu verre gelegenheit
diu was im liep unde leit:
liep meine ich von dem wane,
si waeren valsches ane;
leit meine ich, daz er sichs versach.
in sinem herzen er sprach:
< genaedeclicher trehtin,
waz mag an disen dingen sin?
ist iht des under disen geschehen,
des ich mich lange han versehen,
wie ligents alsus danne?
wip sol doch liebem manne
under armen zallen ziten
cleben an der siten:
wie ligent dise gelieben so?>
wider sich so sprach er aber do:
< ist noch an disen dingen iht?
weder ist hie schulde oder niht?>
hie mite was aber der zwivel da:
< schulde?> sprach er< triuwen ja.>
< schulde?> sprach er< triuwen nein.>
diz treib er an mit disen zwein,
biz aber der wegelose man
marke zwivelen began
umbe ir zweier minne.
minne diu süenaerinne
diu kam da zuo geslichen,
gestreichet unde gestrichen
ze wunderlichem vlize:
si truoc uf daz wize
geverwet under ougen
daz guldine lougen,
ir allerbeste varwe: nein.
daz wort daz luhte unde schein
dem künege in sin herze.
der ander sin smerze,
daz wort, daz ungenaeme ja
dazn sach marke niender da;
daz was mitalle hin getan,
dan was zwivel noch wan:
der minnen übergulde,
diu guldin unschulde,
diu zoch im ougen unde sin
mit ir gespenstikeite hin,
hin da der osterliche tac
aller siner vröude lac.
er schouwete ie genote
sines herzen wunne isote,
diun geduhtin ouch da vor und e
nie so rehte schoene me:
ine weiz von welher arbeit
diz maere spellet unde seit,
von ders erhitzet solte sin,
und luhte ir varwe unde ir schin
als suoze und alse lose
als ein gemischet rose
hin uf allez wider den man;
ir munt der viurete unde bran
reht alse ein glüejender kol.
ja ich erkenne mich nu wol,
waz dirre arbeite was:
isot was, alse ich iezuo las,
des morgens in dem touwe
geslichen zuo der ouwe
und was davon enbrunnen.
so gieng ouch von der sunnen
ein cleinez straemelin darin,
daz glestir uf ir hiufelin,
uf ir kinne und uf ir munt.
zwo schoene haeten an der stunt
ein spil gemachet under in zwein:
da schein lieht unde lieht in ein.
diu sunne und diu sunne
die haeten eine wunne
und eine hohzit dar geleit
isote zeiner saelekeit:
ir kinne, ir munt, ir varwe, ir lich
daz was so rehte wunneclich,
so lieplich und so muotsam,
daz ir marken gezam:
in gelangete unde geluste,
daz er si gerne kuste.
minne diu warf ir vlammen an,
minne envlammete den man
mit der schoene ir libes;
diu schoene des wibes
diu spuon im sine sinne
zir libe und zir minne.
sin ouge stuont im allez dar:
er nam vil innecliche war,
wie schone ir uz der waete schein
ir kele unde ir brustbein,
ir arme unde ir hende.
si haete ane gebende
ein schapel ufe von cle:
sin geduhte ir herren nie me
so lustic und so lustsam.
nu er der sunnen war genam,
diu von obene durch den stein
uf ir antlütze schein,
er vorhte, ez waere ir an ir lich
schade unde schedelich:
er nam gras, bluomen unde loup,
daz venster er dermite verschoup
und bot der schoenen sinen segen;
er bat ir got den guoten pflegen
und schiet er weinende dan.
alse ein trureger man
kerter ze sinen hunden wider;
er leite sin gejegede nider:
er hiez an den stunden
die jegere mit den hunden
wider ze huse keren hin.
daz tet er aber durch den sin,
daz nieman anders kaeme dar,
der ir da würde gewar.
so schiere was der künec niht dan,
isot erwachete und tristan.
nu si begunden umbe sehen
und nach dem sunnen schine spehen,
don schein diu sunne niht darin
niwan durch zwei vensterlin.
nu namen si des dritten war
und alse in daz niht liehtes bar,
des wunderte si sere.
nun bitens ouch nimere:
si stuonden uf beide under ein
und giengen uzen an den stein:
loup unde bluomen unde gras,
daz vor dem vensterline was,
daz selbe vundens ouch zehant.
ouch spurten si zwei durch den sant
uf der fossiure unde dervor
mannes trite und mannes spor
beidiu dar unde dan.
da erschraken si van
und ervorhten ez starke:
si dahten sa, daz marke
eteswie waere komen dar
und waere ir worden gewar.
der wan der was in vür geleit:
dekeine gewisheit
dien haeten si dar an niht.
doch was ir meistiu zuoversiht,
swer si da haete vunden,
daz er si zuo den stunden
so von ein ander gewant
und in der wise ligende vant.
der künec iesa besande
ze hove und in dem lande
sinen rat und sine mage
durch rat und durch ratvrage:
er seite in unde tet in kunt,
als ich iu seite an dirre stunt,
wie er si vunden haete,
und jach, daz er untaete
von tristande unde isolde
niemer gelouben wolde.
sin rat enstuont sich al zehant,
wie sin wille was gewant
und daz sin rede so was getan,
daz er si wider wolte han.
si rieten, als die wisen tuont,
da nach als ime daz herze stuont
und alse er selbe wolde:
daz er sin wip isolde
und sinen neven besande,
sit er da niht erkande,
daz wider den eren waere,
und niemer boeser maere
von in genaeme keine war.
man besande curvenalen dar
und wart der hin zin beiden
zeinem boten bescheiden,
wan er ir dinc erkande.
der künec enbot tristande
und ouch der küniginne
sine hulde und sine minne
und daz si wider kaemen
und niemer war genaemen
dekeines arges wider in.
curvenal der kerte hin
und seite in beiden markes muot.
daz duhte die gelieben guot
und wurden in ir herzen vro.
die vröude haetens aber do
vil harter unde mere
durch got und durch ir ere
dan durch iht anders, daz ie wart:
si kerten wider uf ir vart
an ir herschaft als e;
sin wurden aber niemer me
in allen ir jaren
so heinlich, sos e waren,
nochn gewunnen nie zir vröuden sit
so guote state so vor der zit.
iedoch was aber marke,
hof unde gesinde starke
gevlizzen an ir ere.
sin waren aber nie mere
vrilich und offenbaere.
marke der zwivelaere
gebot und bat genote
tristanden unde isote,
daz si durch got und ouch durch in
ir vuoge haeten under in
und die vil süezen stricke
ir inneclichen blicke
vermiten und verbaeren
und niht so heinlich waeren
noch so gemeine ir rede als e.
diz gebot tet den gelieben we.
marke der was aber do vro.
ze vröuden haeter aber do
an sinem wibe isolde,
swaz so sin herze wolde,
niht zeren, wan ze libe:
ern haete an sinem wibe
noch minne noch meine
noch al der eren keine,
die got ie gewerden liez,
wan dazs in sinem namen hiez
ein vrouwe unde ein künigin
da, da er künic solte sin.
diz nam er allez vür guot
und truog ir allez holden muot,
als er ir vil liep waere.
diz was diu alwaere,
diu herzelose blintheit,
von der ein sprichwort da seit:
< diu blintheit der minne
diu blendet uze und inne.>
si blendet ougen unde sin:
daz si wol sehent under in,
des enwellent si niht sehen.
also was marke geschehen:
der wistez warez alse den tot
und sach wol, daz sin wip isot
ir herzen unde ir sinne
an tristandes minne
mitalle was vervlizzen;
und enwoltes doch niht wizzen.
wem mac man nu die schulde geben
umbe daz erlose leben,
daz er sus mit ir haete?
wan zware er missetaete,
der ez isote seite
ze keiner trügeheite:
weder sin trouc in noch tristan;
er sach ez doch mit ougen an
und wistes ungesehen genuoc,
dazs ime dekeine liebe truoc
und was sim doch liep über daz.
< warumbe, herre, und umbe waz
truoger ir inneclichen muot?>
dar umbez hiute maneger tuot:
geluste unde gelange
der lidet vil ange,
daz ime ze lidene geschiht.
ahi, waz man ir noch hiute siht
der marke und der isolde,
ob manz bereden solde,
die blinder oder alse blint
ir herzen unde ir ougen sint!
irn ist niht dekeiner,
ir ist maniger und einer
an blintheit so vervlizzen,
ern wil des niht gewizzen,
daz ime lit an den ougen,
und hat daz vür ein lougen,
daz er wol weiz und daz er siht.
wer mac im dirre blintheit iht?
welle wir den billich schouwen,
son sulen wir den vrouwen
dekeine schulde geben hier an.
si sint unschuldic wider die man,
so si si mit ougen sehen lant,
swaz si gewerbent oder begant.
swa man die schulde gesiht,
dan ist man von dem wibe niht
weder überkerget noch betrogen;
da hat geluste gezogen
den nacken vür diu ougen;
gelange derst daz lougen,
daz al der werlde und alle zit
in wol gesehenden ougen lit.
swaz man von blintheit geseit,
son blendet dekein blintheit
als anclich unde als ange
so geluste unde gelange.
swie wirz verswigende sin,
ez ist doch war ein wortelin:
< schoene daz ist hoene.>
diu wunderliche schoene
der blüejenden isote
diu blante ie genote
marken uze und innen
an ougen unde an sinnen:
ern kunde niht an ir gesehen,
des er ir zarge wolte jehen;
und swaz er an ir weste,
daz was daz allerbeste.
daz aber diu rede beslozzen si:
er was ir alse gerne bi,
daz er ez allez übersach,
swaz leides ime von ir geschach.
swaz in dem herzen alle zit
versigelt unde beslozzen lit,
deist müelich ze verberne:
man üebet vil gerne,
daz die gedanken anget.
daz ouge daz hanget
vil gerne an siner weide.
herze und ouge beide
diu weident vil oft an die vart,
an der ir beider vröude ie wart;
und swer in daz spil leiden wil,
weiz got der liebet in daz spil.
so mans ie harter dannen nimet,
so si des spiles ie me gezimet
und sos ie harter clebent an.
alsam tet isot und tristan:
al zehant do daz geschach,
daz in ir wunne und ir gemach
so mit der huote vor bespart
so mit verbote benomen wart,
do was in ande und ange:
der gespenstige gelange
der tet in allererste we,
we unde maneges wirs dan e.
in was do zuo zein ander
vil anger und vil ander,
dan in da vor ie würde.
diu bercswaere bürde
der verwazenen huote
diu lac in in ir muote
swaere alse ein bliginer berc.
diu huote daz vertane antwerc,
diu vindin der minne,
diu nam in alle ir sinne;
und aber binamen isote
der was ande unde note:
tristandes vremede was ir tot.
so ir ir herre ie me verbot
die heinliche wider in,
so ir gedanke unde ir sin
ie harter an in was begraben.
diz muoz man ouch an huote haben:
diu huote vuoret unde birt,
da man si vuorende wirt,
niwan den hagen unde den dorn;
daz ist der angende zorn,
der lop und ere seret
und manic wip enteret,
diu vil gerne ere haete,
ob man ir rehte taete.
als man ir danne unrehte tuot,
so swaret ir ere unde muot.
sus verkeret si diu huote
an eren unde an muote.
und doch swar manz getribe,
huote ist verlorn an wibe,
darumbe daz dekein man
der übelen niht gehüeten kan.
der guoten darf man hüeten niht,
sie hüetet selbe, als man giht;
und swer ir hüetet über daz,
entriuwen der ist ir gehaz;
der wil daz wip verkeren
an libe und an den eren
und waetlich also sere,
daz si sich niemer mere
so verrihtet an ir site,
irn hafte iemer eteswaz mite
des, daz der hagen hat getragen:
wan iesa so der sure hagen
in also süezem grunde
gewurzet zeiner stunde,
man wüestet in unsanfter da
dan in der dürre und anderswa.
ich weiz wol, daz der guote muot,
der dem so lange unrehte tuot,
biz er mit übele unvrühtic wirt,
daz der noch erger übel birt,
dan der ie übel ist gewesen.
deist war, wan daz han ich gelesen.
durch daz so sol ein wise man
oder swer dem wibe ir eren gan,
wider ir guotem muote
dekeine ander huote
zir tougenheite keren
wan wisen unde leren,
zarten unde güeten;
damite sol er ir hüeten;
und wizze waerliche daz:
ern gehüetet niemer baz.
wan si si übel oder guot,
der ir ze dicke unrehte tuot,
si gevahet lihte ein muotelin,
des man gern ane wolte sin.
ja sol ein ieclich biderbe man
und der ie mannes muot gewan,
getruwen sinem wibe
und ouch sin selbes libe,
dazs aller slahte unmaze
durch sine liebe laze.
swie dicke mans beginne,
dem wibe enmac ir minne
nieman uz ertwingen
mit übelichen dingen:
man leschet minne wol dermite.
huote ist ein übel minnen site:
si quicket schedelichen zorn;
daz wip ist gar dermite verlorn.
der ouch verbieten möhte lan,
ich waene, ez waere wol getan:
daz birt an wiben manegen spot.
man tuot der manegez durch verbot,
daz man ez gar verbaere,
ob ez unverboten waere.
der selbe distel unde der dorn
weiz got der ist in an geborn:
die vrouwen, die der arte sint,
die sint ir muoter even kint;
diu brach daz erste verbot:
ir erloubet unser herre got
obez, bluomen unde gras,
swaz in dem paradise was,
daz si damite taete,
swie so si willen haete,
wan einez daz er ir verbot
an ir leben und an ir tot;
die pfaffen sagent uns maere,
daz ez diu vige waere:
daz brach si und brach gotes gebot
und verlos sich selben unde got.
ez ist ouch noch min vester wan:
eve enhaetez nie getan
und enwaere ez ir verboten nie.
ir erste werc, dazs ie begie,
dar an so buwetes ir art
und tet, daz ir verboten wart.
swer sich aber der dinge enstat,
so haetes eve guoten rat
umbe daz obez daz eine:
si haete doch gemeine
diu anderen alle
nach allem ir gevalle
und enwolte ir keinez niuwan daz,
dar ans ouch alle ir ere gaz.
sus sint ez allez even kint,
die nach der even gevet sint.
hi, der verbieten künde,
waz er der even vünde
noch hiutes tages, die durch verbot
sich selben liezen unde got!
und sit in daz von arte kumet
und ez diu natiure an in vrumet,
diu sich es danne enthaben kan,
da lit vil lobes und eren an.
wan swelh wip tugendet wider ir art,
diu gerne wider ir art bewart
ir lop, ir ere unde ir lip
diu ist niwan mit namen ein wip
und ist ein man mit muote;
der sol man ouch ze guote,
ze lobe unde zeren
alle ir sache keren.
swa so daz wip ir wipheit
unde ir herze von ir leit
und herzet sich mit manne,
da honiget diu tanne,
da balsemet der scherlinc,
der nezzelen ursprinc
der roset ob der erden.
waz mac ouch iemer werden
so reines an dem wibe,
so daz si wider ir libe
mit ir eren vehte
nach ietweders rehte
des libes unde der eren!
si sol den kampf so keren,
daz si den beiden rehte tuo
und sehe ietwederm also zuo,
daz daz ander da bi
von ir iht versumet si.
ezn ist niht ein biderbe wip,
diu ir ere durch ir lip,
ir lip durch ir ere lat,
so guote state so si des hat,
daz si si beidiu behabe:
enge noch dem disem abe,
behalte si beide
mit liebe und mit leide,
swie so siz an gevalle.
weiz got si müezen alle
stigen in ir werdekeit
mit micheler arbeit.
bevelhe unde laze
ir leben an die maze;
da besetze ir sinne mite,
da ziere mite lip unde site:
maze diu here
diu heret lip und ere.
ezn ist al der dinge kein,
der ie diu sunne beschein,
so rehte saelic so daz wip,
diu ir leben unde ir lip
an die maze verlat,
sich selben rehte liebe hat;
und al die wile und al die vrist,
daz si ir selber liep ist,
so ist der billich ouch derbi,
dazs al der werlde liep si.
ein wip, diu wider ir libe tuot,
diu so gesetzet ir muot,
daz si ir selber ist gehaz,
wer sol die minnen über daz?
diu selbe ir lip unmaeret
und daz der werlt bewaeret,
waz liebe oder waz eren
sol ieman an die keren?
man leschet gelangen,
so der beginnet angen,
und wil daz namelose leben
dem gehereten namen geben.
nein nein, ezn ist niht minne,
ez ist ir aehtaerinne,
diu smaehe, diu boese,
diu boese geteloese!
diun wirdet wibes namen niht,
alse ein warez sprichwort giht:
< diu manegem minne sinnet,
diust manegem ungeminnet.>
diu gerne da nach sinne,
dazs al diu werlde minne,
diu minne sich selben vor,
zeige al der werlde ir minnen spor:
sint ez durnehte minnen trite,
elliu diu werlt diu minnet mite.
ein wip, diu ir wipheit
wider ir selber liebe treit
der werlde zuo gevalle,
die sol diu werlt alle
wirden unde schoenen,
blüemen unde croenen
mit tegelichen eren,
ir ere mit ir meren.
an swen ouch diu genendet,
an den si gar gewendet
ir lip unde ir sinne,
ir meine unde ir minne,
der wart saelic ie geborn,
der ist geborn unde erkorn
ze lebenden saelden alle wis,
der hat daz lebende paradis
in sinem herzen begraben;
dern darf dekeine sorge haben,
daz in der hagen iht ange,
sor nach den bluomen lange;
daz in der dorn iht steche,
so er die rosen breche.
dan ist der hagen noch der dorn;
dan hat der disteline zorn
mitalle niht ze tuone.
diu rosine suone
diu hat ez allez uz geslagen:
dorn unde distel unde hagen.
in disem paradise
da enspringet an dem rise,
engruonet noch enwahset niht,
wan daz daz ouge gerne siht.
ez ist gar in blüete
von wiplicher güete;
dan ist niht obezes inne
wan triuwe unde minne,
ere unde werltlicher pris.
ahi, ein sogetan paradis,
daz also vröudebaere
und so gemeiet waere,
da möhte ein saeliger man
sines herzen saelde vinden an
und siner ougen wunne sehen.
waz waere ouch dem iht wirs geschehen
dan tristande unde isolde?
der mirs gevolgen wolde,
ern dörfte niht sin leben geben
umb keines tristandes leben;
wan zware ein rehte tuonde wip
an swen diu lat ere unde lip
und sich der beider dar bewiget,
hi, wie si des von herzen pfliget!
wie hat sin in so süezer pflege!
wie rumets alle sine wege
vor distel und vor dorne,
vor allem senedem zorne!
wie vriet sin vor herzenot,
so wol so nie dekein isot
dekeinen ir tristanden baz
und han ez ouch binamen vür daz:
der suohte, alse er solde,
ez lebeten noch isolde,
an den man ez gar vünde,
daz man gesuochen künde.
nu suln wir wider zer huote komen:
den gelieben, alse ir habet vernomen,
isolde und tristande
den was diu huote als ande,
verbot daz tet in alse we,
dazs also vlizeclichen e
zir state nie gedahten,
biz siz ouch vollebrahten
nach allem ir leide:
si gewunnen es beide
leit unde totliche clage.
ez was an einem mitten tage
und schein diu sunne sere,
leider uf ir ere;
zweier hande sunnen schin
der gleste der künigin
in ir herze und in ir sinne:
diu sunne und diu minne;
der senede muot, diu heize zit
diu muoten si inwiderstrit.
sus wolte si dem strite,
dem muote unde der zite
mit einem liste entwichen sin
und viel inmitten darin.
si begunde in ir boumgarten
ir gelegenheite warten:
si suohte zuo zir state schate,
schate, der ir zuo zir state
schirm unde helfe baere,
da küele und eine waere.
und al zehant daz si den vant,
si hiez ein bette dar zehant
riliche und schone machen:
kulter und lilachen,
purper unde pliat,
küniclicher bettewat
wart über daz bette vil geleit.
nu daz daz bette was bereit,
soz iemer beste kunde,
do leite sich diu blunde
in ir hemede dar an.
die juncvrouwen hiez si dan
entwichen al gemeine
niwan brangaenen eine.
nu was tristande ein bote getan,
daz erz durch niht solte lan,
ern spraeche isote sa ze stete.
nu tet er rehte als adam tete:
daz obez, daz ime sin eve bot,
daz namer und az mit ir den tot.
er kam und gie brangaene hin
zen vrouwen und saz nider zuo zin
mit angestlicher swaere.
si hiez die kameraere
alle die tür besliezen
und nieman ouch in liezen,
si selbe enhieze in in lan.
die tür die wurden zuo getan.
und als brangaene nider gesaz,
nu bedahte si daz
und betruretez in ir muote,
daz vorhte noch huote
an ir vrouwen niht vervie.
binnen disen trahten gie
der kameraere einer vür die tür
und was so schiere nie dervür,
der künec engienge gegen im in
und vragete nach der künigin
vil harte unmüezecliche.
nu sprach ir iegeliche:
< si slafet, herre, ich waene.>
diu verdahte brangaene,
diu arme erschrac unde gesweic,
ir houbet uf ir ahsel seic,
hende unde herze enpfielen ir.
der künec sprach aber:< nu saget mir,
wa slafet si diu künigin?>
si wisten in zem garten in;
und marke kerte hin zehant,
da er sin herzeleit da vant:
wip unde neven die vander
mit armen zuo zein ander
gevlohten nahe und ange,
ir wange an sinem wange,
ir munt an sinem munde;
swaz er gesehen kunde,
daz in diu decke sehen lie,
daz vür daz deckelachen gie
zuo dem oberen ende:
ir arme unde ir hende,
ir ahsel unde ir brustbein
diu waren also nahe in ein
getwungen unde geslozzen:
und waere ein werc gegozzen
von ere oder von golde,
ezn dorfte noch ensolde
niemer baz gevüeget sin.
tristan und diu künigin
die sliefen harte suoze,
ine weiz nach waz unmuoze.
der künec do der sin ungemach
als offenbaerliche ersach,
do was im erste vür geleit
sin endeclichez herzeleit.
er was aber ein verrihter man:
wan unde zwivel was do dan,
sin altiu überleste;
ern wande niht, er weste:
des er da vor ie haete gert,
des was er alles do gewert.
entriuwen ez ist aber min wan,
im haete do vil baz getan
ein waenen danne ein wizzen.
des er ie was gevlizzen
ze komene von der zwivelnot,
dar an was do sin lebender tot.
sus gienger swigende dan;
sinen rat und sine man
die nam er sunder dort hin.
er huob uf unde seite in,
daz ime gesaget waere
vür ein warez maere,
daz tristan und diu künigin
bi ein ander solten sin,
dazs alle mit im giengen dar
und naemen umb si beidiu war,
ob mans also vünde da,
daz man im von in beiden sa
reht unde gerihte taete,
also daz lantreht haete.
nun was ouch daz so schiere nie
daz marke von dem bette gie
und harte unverre was dervan,
so daz erwachet ouch tristan
und sach in von dem bette gan.
< a> sprach er,< waz habt ir getan,
getriuwe brangaene!
weiz got brangaene, ich waene,
diz slafen gat uns an den lip.
isot wachet, armez wip!
wachet, herzekünigin!
ich waene, wir verraten sin.>
< verraten?> sprach si< herre, wie?>
< min herre der stuont ob uns hie:
er sach uns beide und ich sach in.
er gat von uns iezuo da hin
und weiz binamen also wol,
so daz ich ersterben sol:
er wil ze disen dingen
helfe unde geziuge bringen:
er wirbet unseren tot.
herzevrouwe, schoene isot,
nu müeze wir uns scheiden
so waetlich, daz uns beiden
so guotiu state niemer me
ze vröuden widervert als e.
nu nemet in iuwer sinne,
wie luterliche minne
wir haben geleitet unze her,
und sehet, daz diu noch staete wer;
lat mich uz iuwerm herzen niht!
wan swaz dem minem geschiht,
daruz enkomet ir niemer:
isot diu muoz iemer
in tristandes herzen sin.
nu sehet, herzevriundin,
daz mir vremede unde verre
iemer hin ziu gewerre!
vergezzet min durch keine not.
duze amie, bele isot,
gebietet mir und küsset mich!>
si trat ein lützel hinder sich,
siuftende sprach si wider in:
< herre, unser herze und unser sin
diu sint dar zuo ze lange,
ze anclich unde zange
an ein ander vervlizzen,
dazs iemer suln gewizzen,
waz under in vergezzen si.
ir sit mir verre oder bi,
son sol doch in dem herzen min
niht lebenes noch niht lebendes sin
wan tristan, min lip und min leben.
herre, ich han iu nu lange ergeben
beidiu leben unde lip;
nu sehet, daz mich kein lebende wip
iemer von iu gescheide,
wir ensin iemer beide
der liebe unde der triuwe
staete unde niuwe,
diu lange und alse lange vrist
so reine an uns gewesen ist.
und nemet hie diz vingerlin:
daz lat ein urkünde sin
der triuwen unde der minne:
ob ir dekeine sinne
iemer da zuo gewinnet,
daz ir ane mich iht minnet,
daz ir gedenket derbi,
wie minem herzen iezuo si.
gedenket an diz scheiden,
wie nahen ez uns beiden
ze herzen und ze libe lit.
gedenket maneger swaeren zit,
die ich durch iuch erliten han,
und lat iu nieman naher gan
dan isolde, iuwer vriundin!
durch nieman so vergezzet min:
wir zwei wir haben liep unde leit
mit solher gesellekeit
her unz an dise stunde braht;
wir suln die selben andaht
billiche leiten uf den tot.
herre, ez ist allez ane not,
daz ich iuch alse verre mane:
wart isot ie mit tristane
ein herze unde ein triuwe,
so ist ez iemer niuwe,
so muoz ez iemer staete wern.
doch wil ich einer bete gern:
swelch enden landes ir gevart,
daz ir iuch, minen lip, bewart;
wan swenne ich des verweiset bin,
so bin ich, iuwer lip, da hin:
mir, iuwerm libe, dem wil ich
durch iuwern willen, niht durch mich,
vliz unde schoene huote geben;
wan iuwer lip und iuwer leben,
daz weiz ich wol, daz lit an mir:
ein lip, und ein leben daz sin wir.
nu bedenket ie genote
mich, iuwern lip, isote.
lat mich an iu min leben sehen,
soz iemer schierest müge geschehen,
und sehet ouch ir daz iure an mir.
unser beider leben daz leitet ir.
nu gat her und küsset mich:
tristan und isot, ir und ich,
wir zwei sin iemer beide
ein dinc ane underscheide.
dirre kus sol ein insigel sin
daz ich iuwer unde ir min
beliben staete unz an den tot,
niwan ein tristan und ein isot.>
nu daz diu rede versigelt wart,
tristan der kerte uf sine vart
mit jamer und mit maneger not.
sin lip, sin ander leben, isot
beleip mit manegem leide:
die spilgesellen beide
dien geschieden sich e males nie
mit solher marter alse hie.
hie mite was ouch der künic komen
und haete ein her ze sich genomen
von sinem hoverate.
si kamen aber ze spate:
si vunden niwan isote;
diu lag ouch ie genote
in trahten an ir bette als e.
nu daz der künec da nieman me
wan eine sine isote vant,
sin rat der nam in al zehant
und vuortin sunder dort hin dan:
< herre> sprachen si< hier an
missetuot ir harte sere,
iuwer wip und iuwer ere
daz ir diu ze also maneger zit
ziehende unde zogende sit
ze lasterlicher inziht
gar ane not und umbe niht.
ir hazzet ere unde wip
und almeist iuwer selbes lip.
wie muget ir iemer werden vro,
die wile ir iuwer vröude also
an iuwerm wibe swachet
und si ze spelle machet
über hof und über lant
und habet an ir noch niht erkant,
daz wider ir eren müge gesin?
waz wizet ir der künigin?
warumbe velschet ir die,
diu nie valsch wider iuch begie?
herre, durch iuwer ere
getuot ez niemer mere:
vermidet sus getanen spot
durch iuch selben und durch got!>
sus namen sin mit rede dervan,
daz er in volgen began
und aber sinen zorn lie
und ungerochen dannen gie.
tristan zen herbergen kam:
sin ingesinde er allez nam
unde zogete sich mit in
wol balde gein der habe hin.
daz erste schif, daz er da vant,
darin so kerter al zehant
und vuor ze normandie,
er und sin massenie.
nu was er aber unlange da,
wan sin gemüete riet im sa,
daz er eteswie suohte ein leben,
daz ime libunge kunde geben
und trost ze siner triure.
hie merket aventiure:
tristan vloch arbeit unde leit
und suohte leit und arbeit;
er vloch marken unde den tot
und suohte totliche not,
diu in in dem herzen tote:
diu vremede von isote.
waz half, daz er den tot dort vloch
und hie dem tode mite zoch?
waz half, daz er der quale
entweich von curnewale
und sime doch uf dem rucke lac
alle zit naht unde tac?
dem wibe nerter daz leben
und was dem lebene vergeben
niuwan mit dem wibe.
ze lebene und ze libe
enwas niht lebendes sin tot
niwan sin beste leben, isot:
sus twang in tot unde tot.
nu gedahter, solte im disiu not
iemer uf der erden
so tragebaere werden,
daz er ir möhte genesen,
daz müese an ritterschefte wesen.
nu was ein lantmaere,
daz groz urliuge waere
z almanje in dem lande.
diz seite man tristande.
sus kerter wider schampanje
dannen her z almanje;
hie dienter also schone
dem zepter unde der crone,
daz roemesch riche nie gewan
under sinem vanen einen man,
der ie würde also sagehaft
von manlicher ritterschaft.
gelückes unde linge
an manlichem dinge
und aventiure erwarber vil,
der ich aller niht gewehenen wil;
wan solte ich alle sine tat,
die man von ime geschriben hat,
rechen al besunder,
des maeres würde ein wunder.
die fabelen, die hier under sint,
die sol ich werfen an den wint:
mir ist doch mit der warheit
ein michel arbeit uf geleit.
tristandes leben und sin tot,
sin lebender tot, diu blunde isot,
der was we und ande.
des tages do si tristande
und sinem kiele nach sach,
daz ir daz herze do niht brach,
daz schuof daz, daz er lebende was.
sin leben half ir, daz si genas;
sin mohte leben noch sterben
ane in niht erwerben.
tot unde leben haet ir vergeben:
sin mohte sterben noch geleben.
daz lieht ir liehten ougen
daz nam sin selbes lougen
oft und ze maneger stunde.
ir zunge in ir munde
diu gesweic ir dicke zuo der not:
dan was weder leben noch tot
und waren doch da beide.
si waren aber von leide
ir rehtes also rehtelos,
daz si dewederez da kos.
do si den segel vliegen sach,
ir herze wider sich selben sprach:
< owi owi, min her tristan,
nu clebet iu min herze allez an,
nu ziehent iu min ougen nach
und ist iu von mir harte gach.
wie gahet ir alsus von mir?
nu weiz ich doch vil wol, daz ir
von iuwerm lebene ziehet,
swenne ir isolde vliehet;
wan iuwer leben daz bin ich.
iht mere muget ir ane mich
iemer geleben keinen tac,
dan ich ane iuch geleben mac.
unser lip und unser leben
diu sint so sere in ein geweben,
so gar verstricket under in,
daz ir min leben vüeret hin
und lazet mir daz iuwer hie.
zwei leben diu enwurden nie
alsus gemischet under ein.
wir zwei wir tragen under uns zwein
tot unde leben ein ander an;
wan unser enwederez enkan
ze rehte sterben noch geleben,
ezn müeze ime daz ander geben.
hie mite enist diu arme isot
noch lebende noch rehte tot:
ine kan weder dar noch dan.
nu herre, min her tristan,
sit daz ir mit mir alle zit
ein lip unde ein leben sit,
so sult ir mir ouch lere geben,
daz ich behabe lip unde leben
iu zaller erst, da nach mir.
nu leret an! wes swiget ir?
uns waere guoter lere not.
waz rede ich sinnelose isot?
tristandes zunge und min sin
diu varnt dort mit ein ander hin.
isote lip, isote leben
diu sint bevolhen unde ergeben
den segeln unde den winden.
wa mag ich mich nu vinden?
wa mac ich mich nu suochen, wa?
nu bin ich hie und bin ouch da
und enbin doch weder da noch hie.
wer wart ouch sus verirret ie?
wer wart ie sus zerteilet me?
ich sihe mich dort uf jenem se
und bin hie an dem lande.
ich var dort mit tristande
und sitze hie bi marke.
und criegent an mir starke
beidiu tot unde leben;
mit disen zwein ist mir vergeben.
ich stürbe gerne, möhte ich;
nune lazet er mich,
an dem min leben behalten ist.
nun mag ich ouch ze dirre vrist
weder mir noch ime geleben wol,
sit daz ich ane in leben sol.
er lat mich hie und vert er hin
und weiz wol, daz ich ane in bin
reht innerthalp des herzen tot.
weiz got diz rede ich ane not;
min leit ist doch gemeine,
ine tragez niht al eine:
es ist sin alse vil so min,
und waene es ist noch mere sin.
sin jamer und sin pine
diust groezer dan diu mine:
daz scheiden, daz er von mir tuot,
beswaeret mir daz minen muot,
ez swaeret noch den sinen me.
tuot mir daz in dem herzen we,
daz ich sin hie bi mir enbir,
ez tuot im noch wirs danne mir.
clage ich in, so claget er mich;
und claget er niht billiche als ich.
ich wil mir wol ze rehte sagen,
daz ich mir truren unde clagen
billiche nach tristande nime:
wan min leben daz lit an ime;
da wider so lit an mir sin tot:
durch daz so claget er ane not.
er mac vil gerne von mir varn,
sin ere und sinen lip bewarn;
wan solte er lange bi mir wesen,
son kunder niemer genesen.
durch daz sol ich sin haben rat;
swie rehte nahen ez mir gat,
ern sol durch den willen min
sin selbes niht in sorgen sin.
mit swelher not ich sin enber,
mir ist doch lieber vil, daz er
gesundes libes von mir si,
dan er mir also waere bi,
daz ich mich des versaehe,
daz im schade bi mir geschaehe;
wan weizgot swer ze sinem vromen
mit sines vriundes schaden wil komen,
der treit im cleine minne.
swaz schaden ich sin gewinne,
ich wil tristandes vriundin
gern ane sinen schaden sin;
daz ime sin dinc ze liebe erge,
ine ruoche und ist mir iemer we:
ich wil mich gerne twingen
an allen minen dingen,
daz ich min unde sin entwese,
durch daz er mir und ime genese.>
do tristan, alse ich iezuo las,
z almanje gewas
ein halp jar oder mere,
nu belanget in vil sere
hin wider in die künde,
daz er eteswaz bevünde,
waz der lantmaere
von siner vrouwen waere.
in sinem muote er sich beriet,
daz er von almanje schiet
und aber sine reise nam
da hin, von dannen er dar kam,
hin wider ze normandie,
dannen ze parmenie
hin ze ruales kinden.
in selben wander vinden
und woltim künden sine not.
leider nu was er aber tot,
er und sin wip floraete.
sine süne, die er aber haete,
daz sult ir wizzen, daz die do
von inneclichem herzen vro
tristandes künfte waren.
den antfanc, den sim baren,
der was reine unde süeze:
sine hende und sine vüeze,
sin ougen unde sinen munt
diu kusten si ze maneger stunt.
< herre> sprachen si zehant
< got hat uns an iu wider gesant
beidiu vater unde muoter.
getriuwer herre guoter,
nu lazet iuch hie wider nider
und habet iu daz allez wider,
daz iur und unser solte wesen,
und lat uns hie mit iu genesen,
als unser vater mit iu genas,
der iuwer ingesinde was,
als ouch wir iemer gerne sin.
unser muoter iuwer vriundin
und unser vater sint beidiu tot;
nu hat got unser aller not
genaedecliche an iu bedaht,
daz er iuch uns her wider hat braht.>
der truraere tristan
der haete aber hinnen van
triure unde michel ungehabe.
er bat sich wisen zuo zir grabe.
da gienger trurende hin,
da stuont er guote wile ob in
weinende unde clagende,
siniu clagemaere sagende.
er sprach vil innecliche:
< nu erkennez got der riche,
sol ez iemer da zuo komen,
als ich von kinde han vernomen,
daz triuwe und ere werde
begraben in der erde,
so ligent si beidiu hie begraben;
und sol ouch triuwe und ere haben
mit gote gemeine, also man giht,
son zwivel ich zeware niht
und ist binamen kein lougen,
sin sin vor gotes ougen:
rual und floraete,
die got der werlt so haete
gewerdet unde geschoenet,
die sint ouch dort gecroenet,
da diu gotes kint gecroenet sint.>
diu saeligen ruales kint
diu leiten do tristande vür
mit vil durnehter willekür
ir hiuser, ir lip unde ir guot
und also dienesthaften muot,
sos iemer beste kunden.
si waren zallen stunden
sinem dienest undertan:
swaz er gebot, daz was getan
an iegelichen dingen,
diu si mohten vollebringen:
si vuoren mit im schouwen
ritter unde vrouwen;
si dienten ime ze manegen tagen
turnieren, pirsen unde jagen,
swaz kurzewile er wolte pflegen.
nu was ein herzentuom gelegen
zwischen britanje und engelant,
daz was arundel genant
und stiez daz uf daz mer also.
da was ein herzoge do
vrech unde höfsch und wol getaget,
dem haeten, als diu istorje saget,
sin umbesaezen starke
sin gerihte und sine marke
verurliuget unde benomen.
si haeten in gar überkomen
beide uf dem lande und uf dem mer.
vil gerne haete er sich ze wer
gesetzet, nu enmohter.
einen sun und eine tohter
haeter von sinem wibe;
an tugenden unde an libe
waren si beidiu vollekomen.
der sun der haete swert genomen
und was dar an vervlizzen gar;
damite haeter wol driu jar
vil lobes und eren bejaget.
sin swester was schoene unde maget
und hiez isot as blanschemains,
ir bruoder kaedin li frains,
ir vater der herzoge jovelin;
ir muoter diu herzogin
diu was genant karsie.
nu man ze parmenie
gesagete tristande,
daz urliuge in dem lande
ze arundele waere,
er gedahte siner swaere
aber ein teil vergezzen da:
von parmenie vuor er sa
hin wider arundele
gegen einem castele,
da er des landes herren vant;
daz was karke genant.
da kerter zallererste hin.
herre unde gesinde enpfiengen in,
als man ze not den biderben sol.
si erkanden in von sage wol:
tristan, als uns diz maere seit,
der was von siner manheit
in al den inselen erkant,
die wider occene sint gewant.
durch daz waren sin dise vro.
der herzoge ergap sich do
sinem rate und siner lere.
sin lant und sin ere
da bat ern herre über sin.
sin sun der höfsche kaedin
was sere an in vervlizzen:
swar an er mohte wizzen
sine wirde und sin ere,
dar an vleiz er sich sere,
da stuont al sin gedanc hin.
si zwene waren under in
alle stunde und alle zit
inwette unde inwiderstrit
wider ein ander dienesthaft:
triuwe unde geselleschaft
gelobeten si zwene under in zwein
und behielten ouch die wol in ein
unz an ir beider ende.
tristan der ellende
kaedinen er zuo sich nam,
an den herzogen er kam,
er vorschete unde bat im sagen,
sin criec wie sich der dar getragen
von sinen vinden haete,
von wannen man im taete
den aller groezesten schaden,
mit dem er waere überladen.
nu ime daz allez wart benant,
wie daz urliuge was gewant,
und ime vil rehte wart geseit
der vinde gelegenheit,
wa si zuo riten mit ir gezoge,
nu haete der herzoge
ein guot castel in siner pflege,
daz lac den vinden uf ir wege;
alda gezoch sich tristan in
und sin geselle kaedin
mit maezlicher ritterschaft.
sin waren niht so statehaft,
daz si dekeinen veltstrit
mohten gehaben ze keiner zit
wan so vil, sos ie kunden
zeteslichen stunden
mit roube und mit brande
geschaden der vinde lande
geswaslich und verstolne.
tristan sante verholne
wider heim ze parmenie:
siner lieben massenie,
ruales kinden er enbot,
im waere ritterschefte not,
dern bedörfter nie so sere:
dazs ir tugent unde ir ere
vil verre an ime bedaehten
und ime ir helfe braehten.
die brahten ime an einer schar
vünfhundert covertiure dar,
bereitet wol ze prise,
und grozen rat von spise.
und alse tristan vernam,
daz ime von lande helfe kam,
er vuor selbe gegen in
und leites allez nahtes hin
und vuortes also in daz lant,
daz ez lützel ieman bevant
wan die, die vriunde waren
und im helfe dar zuo baren.
die halben er ze karke liez:
alda gebot er unde hiez,
daz si sich sere in taeten
und keine war des haeten,
wer dar ze strite kaeme,
biz man vür war vernaeme,
daz kaedin und er da striten,
daz si si danne vorne an riten
und so versuohten ir heil.
hie mite nam er daz ander teil,
damite kerter uf sine vart:
zer burc, diu ime bevolhen wart,
darin so brahter si bi naht
und hiez ouch die darinne ir maht
verhelen also starke
als jene da ze karke.
des morgens do ez tagen began,
nu haete aber tristan
ritter uz gesundert
niht minner danne hundert;
die andern liez er in der stat,
kaedinen er bat,
daz er den sinen sagete,
ob man in dar gejagete,
daz man sin war naeme
und ime ze helfe kaeme
von dannen und von karke.
sus reit er uf die marke;
er roubete unde brande
offenlichen in dem lande,
swa er der vinde veste
und ouch ir stete weste.
dannoch vor naht do wart der schal
in dem lande vliegend über al,
daz der stolze kaedin
uz geriten solte sin
mit offener reise.
rugier von doleise
und nautenis von hante
und rigolin von nante,
der vinde leitaere,
den wart daz maere swaere;
al die state und al die maht,
die si mohten bi der naht
besenden, diu wart gar besant.
des anderen tages zehant
wol hin umbe den mitten tac,
do sich ir state in ein gewac,
sie kerten wider karke hin.
ritter haetens under in
vierhundert oder mere
und versahen sich des sere,
si solten sich da nider lan,
als ouch da vor haeten getan
vil ofte unde ze manegem tage.
nu kerte tristan uf ir slage
und sin geselle kaedin;
do jene vil sicher wanden sin,
daz ieman zuo den ziten
mit in getörste striten,
do vlugen dise allenthalben zuo:
ir keiner wande envollen vruo
den vinden genahen.
nu daz die vinde ersahen,
daz ez ze strite was gewant,
si kerten an den strit zehant.
si kamen mit ein ander her.
alhie vlouc sper unde sper,
ros unde ros, man unde man
so vintliche ein ander an,
daz da vil michel schade ergie.
si taten schaden dort unde hie:
hie tristan unde kaedin,
dort rugier unde rigolin.
swes ieman mit dem swerte
oder mit der lanzen gerte,
daz haeter da, daz vander.
si riefen wider ein ander
hie:< schevalier hante,
doleise unde nante!>
dort:< karke und arundele!>
do jene in dem castele
den strit ze stete sahen stan,
si liezen uz den porten gan
und anderhalben in die schar.
die taten si her unde dar
mit hezlichem strite.
in harte unlangem zite
durchbrachen si si her und hin.
si riten houwend under in
als eber under schafen.
baniere unde wafen,
diu der houbetvinde waren,
der begunde tristan varen
und sin geselle kaedin.
da wart rugier und rigolin
und nautenis gevangen
und michel schade begangen
under ir massenie.
tristan von parmenie
und sine lantgesellen
die riten vinde vellen,
slahen unde vahen.
nu daz die vinde ersahen,
daz in diu wer niht tohte,
swie sich der man da mohte
mit vlühte oder mit listen
generen oder gevristen,
des was ir iegelichem not:
vluht oder vlehen oder der tot
diu schieden einsit den strit.
nu daz der strit in eine sit
mitalle enschumpfieret wart
und die gevangenen bewart
und behalten, da si solten sin,
tristan unde kaedin
die namen alle ir ritterschaft,
alle ir state und alle ir craft
und riten do erste in daz lant:
swa man der vinde keinen vant
oder iht ir dinges weste,
so habe, so stete, so veste,
daz was verlorn, alse ez lac.
ir gewin und ir bejac
den sanden si ze karke.
nu si der vinde marke
gar under sich gebrachen
und wol ir zorn gerachen
und haeten zir hant allez lant,
tristan der schicte al zehant
sine lantmassenie
wider heim ze parmenie
und danket in vil tiure,
daz er ere und aventiure
von ir genaden haete.
tristan der nachraete,
do sin gesinde dan geschiet,
umb die gevangenen er riet,
daz si ze hulden kaemen
und von ir herren naemen,
swaz ern ir guotes wider lech
den worten, daz er in verzech;
und versigelten ouch daz,
daz disiu schulde und dirre haz
dem lande unschadebaere
ir halben iemer waere,
und kamen allesamet dan,
die houbetherren unde ir man.
hie mite was aber tristande
da ze hove und da ze lande
vil lobes und eren uf geleit.
sine sinne und sine manheit
diu prisete hof unde lant.
diu beidiu waren ouch gewant
niht anders wan als er gebot.
kaedines swester isot,
diu mit den wizen handen,
diu bluome von den landen,
diu was stolz unde wise
und haete sich mit prise
und mit lobe so vür genomen,
dazs al daz lant haet überkomen,
daz daz niht anders seite
wan von ir saelekeite.
do die tristan so schoene sach,
ez vrischet ime sin ungemach:
sin altiu herzeriuwe
diu wart aber do niuwe.
si mantin ie genote
der andern isote,
der lutern von irlant;
und wan si isot was genant,
swenne er sin ouge an si verlie,
so warder von dem namen ie
so riuwec und so vröudelos,
daz man im under ougen kos
den smerzen sines herzen.
doch liebeter den smerzen
und truog im inneclichen muot:
er duhtin süeze unde guot.
er minnete diz ungemach
durch daz, wan er si gerne sach;
so sach er si gerne umbe daz:
im tet diu triure verre baz,
dier nach der blunden haete,
dan im ander vröude taete.
isot was sin liep und sin leit,
ja isot, sin beworrenheit,
diu tet im wol, diu tet im we:
so ime isot sin herze ie me
in dem namen isote brach,
so er isote ie gerner sach.
vil dicke sprach er wider sich:
< a de benie, wie bin ich
von disem namen verirret!
er irret unde wirret
die warheit und daz lougen
miner sinne und miner ougen.
er birt mir wunderliche not:
mir lachet unde spilt isot
in minen oren alle vrist
und enweiz iedoch, wa isot ist:
min ouge, daz isote siht,
daz selbe ensiht isote niht:
mirst isot verre und ist mir bi:
ich vürhte, ich aber gisotet si
zem anderen male.
ich waene, uz curnewale
ist worden arundele,
karke uz tintajele
und isot uz isote.
mich dunket ie genote,
als ieman iht von dirre maget
in isote namen saget,
daz ich isote vunden habe.
hie bin ouch ich verirret abe,
wie wunderliche ist mir geschehen:
daz ich isote müeze sehen,
des gere ich nu vil lange vrist;
nu bin ich komen, da isot ist,
und enbin isote niender bi,
swie nahen ich isote si.
isote sihe ich alle tage
und sihe ir niht: daz ist min clage.
ich han isote vunden
und iedoch niht die blunden,
diu mir so sanfte unsanfte tuot.
ez ist isot, diu mir den muot
in dise gedanke hat braht,
von der min herze als ist verdaht:
ez ist diu von arundele
und niht isot la bele;
dern siht min ouge leider niht.
swaz aber min ouge iemer gesiht,
daz mit ir namen versigelt ist,
dem allem sol ich alle vrist
liebe unde holdez herze tragen
dem lieben namen genade sagen,
der mir so dicke hat gegeben
wunne unde wunneclichez leben.>
alsolhiu maere treip tristan
vil ofte wider sich selben an,
swenne er sin senftez ungemach,
isote as blanschemains gesach.
diu viuwerniuwet ime den muot
mit der glimmenden gluot,
diu ime doch naht unde tac
betrochen in dem herzen lac.
ern was do niht gedanchaft
zerneste noch ze ritterschaft;
sin herze und sine sinne
diun waren niwan an minne
und an gemuotheit geleit.
er suohte gemuotheit
in wunderlicher ahte:
er besazte sine trahte,
er wolte liebe und lieben wan
wider die maget isote han,
sin gemüete gerne twingen
zir liebe uf den gedingen,
ob ime sin senebürde
mit ir iht ringer würde.
er üebete an ir dicke
sin innecliche blicke
und sante der so manegen dar,
daz si binamen wol wart gewar,
daz er ir holdez herze truoc.
ouch haete si da vor genuoc
durch in gedanke vür braht;
si haete vil durch in gedaht:.
sit si gehorte unde gesach,
daz man im so vil lobes sprach
über hof und über lant,
sit was ir herze an in gewant.
und alse tristan denne
sin ougen eteswenne
durch aventiure an si verlie,
so widerlie sir ougen ie
als inneclichen an den man,
daz er gedenken began,
mit swelher slahte dingen
erz möhte vollebringen,
daz al sin herzeswaere
dermite erloschen waere,
und was gedanchaft derzuo:
er sach si spate unde vruo,
swennez mit ihte mohte sin.
vil schiere wart, daz kaedin
ir zweier blicke wart gewar,
und vuortin ouch do dicker dar,
dan er e males taete,
wan er gedingen haete,
ob sime ze herzen beclibe,
daz er si naeme und da belibe,
so haete ouch er mit ime verant
sin urliuge über al daz lant.
sus bat er ie genote
sine swester isote,
daz siz mit rede tristande büte,
reht alse er selbe vor gebüte,
und niemer kaeme an keine tat
ane in und ane ir vater rat.
isot diu leiste sine bete,
wan siz doch selbe gerne tete,
und bot ez tristande aber do baz:
rede unde gebaerde und allez daz,
daz die gedanke stricket,
minne in dem herzen quicket,
daz begundes an in wenden
alle wis und allen enden,
biz daz sin ouch enzunde,
daz ime der name begunde
den oren senften an der stete,
der ime da vor unsanfte tete:
er horte und sach isolde
vil gerner danne er wolde.
reht alse tet ouch in isolt:
si sach in gerne und was im holt.
er meinde si, si meinde in:
hie mite gelobetens under in
liebe unde geselleschaft
und waren ouch der vlizhaft
ze iegelichen stunden,
so si mit vuoge kunden.
eines tages do gesaz tristan
und giengen in gedanke an
von sinem erbesmerzen:
er bedahte in sinem herzen
manege und maneger hande not,
die sin ander leben isot,
diu blunde küniginne,
der slüzzel siner minne
durch in erliten haete
und ouch dar an so staete
in allen noeten waere.
er nam ez ime ze swaere
und giengim rehte an sinen lip,
daz er ane isolde ie kein wip
durch minne in sinen muot genam
und ie an die gedanke kam.
leitliche sprach er wider sich:
< ich ungetriuwer, waz tuon ich?
ich weiz doch warez alse den tot:
min herze und min leben isot,
an der ich han gunsinnet,
diun meinet noch enminnet
niht dinges uf der erden
noch enkan ir niht gewerden
liep wan ich al eine
und minnich unde meine
ein leben, des si niht bestat:
ine weiz, waz mich verkeret hat.
waz han ich mich genomen an,
ich triuweloser tristan!
ich minne zwo isolde
und han die beide holde
und ist min ander leben, isolt,
niwan einem tristande holt.
diu eine wil dekeinen
tristanden wan mich einen
und wirbe ich ie genote
nach anderer isote.
we dir, sinneloser man,
verirreter tristan!
la disen blinden unsin,
tuo disen ungedanc hin!>
hie mite kam er des willen wider:
minne unde muot leit er dernider,
den er der megede isote truoc;
iedoch so bot er ir genuoc
so süezer gebaerde,
dazs alle die bewaerde
siner minne wande han;
do was ez anders getan.
ez gieng, alse ez solde:
isot diu haete isolde
tristanden muoteshalp genomen;
tristan was aber mit muote komen
wider an sin erbeminne:
sin herze und sine sinne
diu triben do niwan ir altez leit.
doch begienger sine höfscheit:
dor an der megede gesach
ir senelichez ungemach,
daz sich daz üeben began,
do leiter sinen vliz dar an,
daz er ir vröude baere:
er seitir schoeniu maere,
er sang ir, er schreib unde er las;
und swaz ir kurzewile was,
da zuo was er gedanchaft:
er leistir geselleschaft,
er kürzet ir die stunde,
etswenne mit dem munde
und underwilen mit der hant.
tristan er machete unde vant
an iegelichem seitspil
leiche unde guoter noten vil,
die wol geminnet sint ie sit.
er vant ouch zuo der selben zit
den edelen leich tristanden,
den man in allen landen
so lieben und so werden hat,
die wile und disiu werlt gestat.
oft unde dicke ergieng ouch daz:
so daz gesinde in ein gesaz,
er unde isot und kaedin,
der herzog und diu herzogin,
vrouwen und barune,
so tihteter schanzune,
rundate und höfschiu liedelin
und sang ie diz refloit darin:
< isot ma drue, isot mamie,
en vus ma mort, en vus ma vie>!
und wan er daz so gerne sanc,
so was ir aller gedanc
und wanden ie genote,
er meinde ir isote,
und vröuten sich es sere
und aber nieman mere
dan sin geselle kaedin:
der vuortin uz, der vuortin in
und saztin zallen ziten
der swester an ir siten.
diu was sin ouch von herzen vro;
diu nam in aber ze handen do
und wante danne ir vliz an in.
ir claren ougen unde ir sin
diu spilten uf in denne;
so warf ouch eteswenne
der cranke magetliche name
sine kiusche und sine schame
zem nacken von den ougen:
si leite im dicke untougen
ir hende in die sine,
als ob ez kaedine
ze liebe geschaehe.
swes aber sich der versaehe,
ir selber vröude lac dar an.
diu maget diu wart sich wider den man
so rehte lieplich machende,
smierende unde lachende,
kallende unde kosende,
smeichende unde losende,
biz daz sin aber enzunde,
daz er aber wider begunde
mit muote und mit gedanken
an siner liebe wanken:
er zwivelt an isolde,
ob er wolde oder enwolde.
ouch tet ez ime entriuwen not,
do siz im also suoze bot.
er dahte dicke wider sich:
< weder wil ich oder enwil ich?
ich waene nein, ich waene ja.>
so was aber diu staete da:
< nein> sprach si< herre tristan,
sich dine triuwe an isot an,
gedenke genote
der getriuwen isote,
diu nie vuoz von dir getrat.>
sus was er aber an der stat
von den gedanken genomen
und aber in solhen jamer komen
durch isote minne,
sines herzen küniginne,
daz er gebaerde unde site
so gar verwandelte dermite,
daz er an iegelicher stete
niht anders niuwan truren tete;
und swenner aber z isote kam,
sine rede mit ir ze handen nam,
daz er sin selbes gar vergaz
und siuftend allez bi ir saz.
sin tougenlichiu swaere
diu wart als offenbaere,
daz al daz ingesinde jach,
sin triure und sin ungemach
daz waere durch isote gar.
si haeten ouch entriuwen war:
tristandes triure und sin not
dazn was niht anders wan isot.
isot diu was sin ungeschiht;
und aber diu mitalle niht,
da siz da vür erkanden,
diu mit den blanken handen:
ez was isot la bele,
niht diu von arundele.
si wandens aber alle do.
so wande ouch isot selbe also
und wart verirret gar dervan;
wan sich ensenete tristan
dekeine zit so genote
durch keine sine isote,
sin senete sich noch me durch in.
sus triben si zwei die stunde hin
mit ungemeinem leide;
si seneten sich beide
und haeten jamer under in zwein
und gie der ungeliche in ein.
ir minne unde ir meine
die waren ungemeine;
sin giengen do niht in dem trite
gemeiner liebe ein ander mite
weder tristan noch diu maget isot:
tristan der wolte zeiner not
ein ander isolde
und isolt diu enwolde
keinen andern tristanden;
diu mit den wizen handen
si minnete unde meinde in:
an ime lac ir herze unde ir sin,
sin triure was ir ungemach;
und so sin eteswenne sach
under ougen also blichen
und danne als inneclichen
dar under siuften began,
so sach sin inneclichen an
und ersufte si danne mite.
nach vil geselleclichem site
truoc si daz truren mit im ie,
des si doch lützel ane gie.
si twanc sin leit so sere,
daz ez in an ir mere
dan an im selben müete.
die liebe und die güete,
die sime so staetecliche truoc,
die betrureter genuoc.
in erbarmete, dazs ir sinne
so verre an sine minne
umb niht haete verlan
und uf also verlornen wan
ir herze haete an in geleit.
doch begienger sine höfscheit
und vleiz sich alle stunde,
sor suozeste kunde,
mit gebaerden und mit maeren,
daz ers uz disen swaeren
vil gerne haete genomen.
nu wass aber in die swaere komen
ze verre und alze sere;
und so er sichs ie mere
pinete unde note,
so er die maget isote
von stunde ze stunde
ie mere und mere enzunde,
biz si ze jungest dar an kam,
daz minne an ir den sige genam,
so daz sim alse dicke
ir gebaerde, ir rede, ir blicke
als innecliche suoze erbot,
daz er aber in sine zwivelnot
zem dritten male geviel
und aber sines herzen kiel
begunde in ungedanken
vlüeten unde wanken,
und was da cleine wunder an;
wan weizgot diu lust, diu den man
alle stunde und alle zit
lachende under ougen lit,
diu blendet ougen unde sin,
diu ziuhet ie daz herze hin.
hie mugen die minnaere
kiesen an dem maere,
daz man vil michel baz vertreit
durch verre minne ein verre leit,
dan daz man minne nahe bi
und naher minne ane si.
ja zware als ichz erkennen kan
vil lieber minne mag ein man
baz verre enbern und verre gern
dan nahe gern und nahe enbern
und kumet der verren lihter abe,
danner der nahen sich enthabe.
hie verwar sich tristan inne:
er gerte verrer minne
und leit durch die groz ungemach,
die er weder enhorte noch ensach,
und enthabete sich der nahen,
die sin ougen dicke sahen.
er gerte zallen stunden
der liehten, der blunden
isote von irlanden
und vloch die wizgehanden,
die stolzen maget von karke.
er qual nach jener starke
und zoch sich hie von dirre.
sus was er beider irre:
er wolde unde enwolde
isolde unde isolde;
er vloch dise und suohte jene.
diu maget isot diu haete ir sene,
ir triuwe und ir durnehtekeit
einvalteclichen an geleit:
si gerte des, der von ir zoch,
und was den jagende, der si vloch.
daz was des schult: si was betrogen.
tristan haet ir so vil gelogen
mit disen zwein handelungen
der ougen unde der zungen,
daz si sines herzen unde sin
gewis und sicher wande sin.
und al der trügeheite,
die tristan an si leite,
so was ie daz diu volleist,
diu ir herze allermeist
an tristandes liebe twanc,
daz er daz also gerne sanc:
< isot ma drue, isot mamie,
en vus ma mort, en vus ma vie!>
daz lockete ir herze allez dar;
daz was, daz ir die liebe bar.
die rede nam si sich allez an
und gie dem vliehenden man
als innecliche suoze mite,
biz daz sin an dem vierden trite
der minne erzoch, da er si vloch,
und in zuo zir her wider zoch,
daz er sich aber dar bewac
und aber do was naht unde tac
gedenkend unde trahtende
und angestlichen ahtende
umbe sin leben und umbe sich.
< ei> dahter< herre, wie bin ich
mit liebe alsus verirret!
diz liep, daz mir sus wirret,
daz mir benimet lip unde sin,
davon ich sus beswaeret bin,
sol mir daz uf der erden
iemer gesenftet werden,
daz muoz mit vremedem liebe wesen.
ich han doch dicke daz gelesen
und weiz wol, daz ein trutschaft
benimet der andern ir craft.
des rines vlieze und sin vloz
dern ist an keiner stat so groz,
man enmüge dervon gegiezen
mit einzelingen vliezen
so vil, daz er sich gar zerlat
und maezliche craft hat;
sus wirt der michele rin
vil kume ein cleinez rinnelin.
kein viur hat ouch so groze craft,
ist man dar zuo gedanchaft,
man enmüges so vil zesenden
mit einzelen brenden,
biz daz ez swache brinnet.
als ist dem, der da minnet;
der hat dem ein gelichez spil:
er mag als ofte und alse vil
sin gemüete zegiezen
mit einzelen vliezen,
sinen muot so manegen enden
zeteilen und zesenden,
biz daz sin da so lützel wirt,
daz er maezlichen schaden birt.
als mag ez ouch mir wol ergan,
wil ich zeteilen und zelan
mine minne und mine meine
an maneger danne an eine;
gewende ich mine sinne
me danne an eine minne,
ich wirde lihte dervan
ein triureloser tristan.
nu sol ich ez versuochen:
wil min gelücke ruochen,
so ist zit, daz ichs beginne.
wan diu triuwe und diu minne,
die ich ze miner vrouwen han,
diun mag mir niht ze staten gestan;
ich swende an ir lip unde leben
und enmac mir keinen trost geben
ze libe noch ze lebene.
ich lide alze vergebene
disen kumber unde dise not.
a süeze amie, liebe isot,
diz leben ist under uns beiden
alze sere gescheiden.
ezn stat nu niht als wilent e,
do wir ein wol, do wir ein we,
eine liebe und eine leide
gemeine truogen beide;
nun stat ez leider niht also:
nu bin ich truric, ir sit vro;
sich senent mine sinne
nach iuwerre minne
und iuwer sinne senent sich,
ich waene, maezlich umbe mich.
die vröude, die ich durch iuch verbir,
owi owi, die tribet ir
als ofte als iu gevellet.
ir sit dar zuo gesellet:
marke iuwer herre und ir, ir sit
heime unde gesellen alle zit;
so bin ich vremede und eine.
ich waene, ich wirde cleine
von iu getroestet iemer
und ich enkan doch niemer
mit minem herzen von iu komen.
durch waz habt ir mich mir benomen,
sit ir min also cleine gert
und min ouch iemer wol enbert?
a süeziu küniginne isot,
mit wie vil maneger herzenot
gat mir min leben mit iu hin
und ich iu niht so maere bin,
daz ir mich sit haetet besant
und eteswaz umb min leben erkant.
si mich besande? a waz red ich:
nu wa besande si mich
und wie bevünde si min leben?
ich bin doch nu vil lange ergeben
als ungewissen winden,
wie kunde man mich vinden?
ine kan es niht erdenken wie:
man suoche da, so bin ich hie;
man suoche hie, so bin ich da:
wie vindet man mich oder wa?
wa man mich vinde? da ich bin:
diu lant enloufent niender hin;
so bin ich in den landen,
da vinde man tristanden.
ja, der ez et begünde,
der suohte, unz er mich vünde;
wan swer den varnden suochen wil,
dem enist dekein gewissez zil
an siner suoche vür geleit,
wan er muoz sine unmüezekeit
übel oder wol bewenden,
wil er dermite iht enden.
min vrouwe, an der min leben lit,
weiz got diu solte nach mir sit
vil tougenliche haben ersant
al curnewal und engelant;
franze unde normandie,
min lant ze parmenie,
oder swa man seite maere,
daz ir vriunt tristan waere,
daz solte sider gar sin ersuoht,
und haete si min iht geruoht:
nu ruochet si min cleine,
die ich minne unde meine
me danne sele unde lip.
durch si mid ich al ander wip
und muoz ir selber ouch enbern.
ine mac von ir niht des gegern,
daz mir zer werlde solte geben
vröude unde vrolichez leben.>