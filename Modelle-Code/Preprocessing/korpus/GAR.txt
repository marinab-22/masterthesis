ein schoene hoechzeyt.
so fuer daz volch enwider strit
von allen enden in daz lant,
da man den werden chuenich vant.
dez sites phlag er allew iar -
daz ich ew sag, daz ist war -
daz er ze phingsten waz berayt
mit hoechzeyten, so man sayt,
auf einen pluemen varwen plan,
fuer den walt ze prizzilian,
dar duerch ein schefratigez wazzer floz.
da lag ein stat ane mazze groezz,
dew waz dinazzarun genant.
aller iar man den chuenich da vant
im meien an dem phingstage,
nach der aventewer sage.
da fuer man hin witen,
von den landen an allen siten,
zue dem chueniche erenreiche,
daz wizzet sicherleiche.
sein miltichait deu waz so groezz,
daz niemant da pey im verdroezz,
wann er niemant nicht versayt.
sein gab waz ie berayt.
swer gab an in gerte,
mit willen er den wert
vil reicher gabe mit seiner hant.
in solher milte man in( vant,
er gab ie, swez man in) gepat.
da von sein lob noch hohe stat.
nu hoert ein fremdez maere.
hartmann der oeware
hat uens e wol gesayt
fuer ein rechteu warhayt
an einem puech, daz ist wol bechant,
daz ist der ritter mit dem lewen genant,
daz artus wart sein weib genomen
und wie ez dar zue waz chomen.
artus het ein hohzeyt,
daz er vordez noch syt
nie chain schoener gewan.
dez waz manich werder man
zue dem edelen chueniche chomen,
alzz ich daz maer han vernomen.
do der chuenich ob dem tische saz,
innen dez do er aezz,
do choem ein ritter dar geriten,
der chunde unhobeschleiche pitten.
daz waz ze einer stuenden,
do ob der tavelrunden
die pesten alle sazzen
vor dem chueniche und azzen.
do pat er fraeweleiche,
der ritter ellensreiche,
den chuenig umb deu chuenigin.
daz er die mueste fueren hin,
daz waz dem chuenige artus layt.
doch behielt er sein warhayt.
die chueniginne liez er fueren dan.
daz chlagten weyb und man.
die si fueren sahen,
die begunden alle gahen
nach dem ritter auf deu vart.
daz in allmeistich wart
ze schanden und ze layde.
auf der praiten hayde
entschumpfiert er si alle sant.
daz er im niemer stritez vant,
daz chlaget der chuenich und waz unfroe.
auch wart deu massenie also
gelastert von dem einen man,
daz er die chueniginne dan
fuert an aller slahe not.
gawan fil li rois lot
waz ze den zeyten ninder da.
do er choem, do chert er sa
nach dem ritter auf die vart,( wan im daz gechlaget wart,)
wie sy der ritter het genomen.
nu waz auch vor gawanen chomen
der stolcze werde lanczilet.
der waz duerch dez chuenigez pet
dem ritter nach gestrichen
und wolt auch sicherleichen
nimmer mer wider choemen,
im muese der leib werden benomen,
er prachte die chueniginne wider.
daz selbe, daz geschach auch syder,
daz ers dem ritter an gewan
mit streite, alzz ein frumer man.
artus der chlagete sere,
daz im freunt und ere
so wunderleichen waz benomen.
innen dez do sach man choemen
einen ritter der het hohen preys,
der waz hoebsch unde weys,
mit chuen wol gemuet,
also der prise gernde tuet.
er het beiaget in seiner iugent,
daz er von seiner bluenden tugent
waz belautert alzz ein spiegel glas.
so groezzeu manhayt an im waz,
daz man sein lob erchande
in manigem fremden lande.
auch laugent artus dez nicht,
alzz mir dew aventewer gicht,
er waer sein mach, daz waz auch war.
paydeu stille und offenbar
warb er nach ritters preyse
in so ritterleicher weyse,
daz man sein lob von rechte sprach
und im gueter dinge iach.
seinen namen tuen ich ew bechant,
alzz mir der werde wart genant:
von dem bluenden tal her garel,
also hiez der degen snel.
suest choem der degen milte,
den tugent nie bevilte,
geriten auf den gruen plan.
do sach er weyb und man
gebaren traewrichleiche.
garel, der ellens reiche,
fraget, waz da waere.
nu saget man im daz maere,
dew er ungerne hoert
und im sein freude stoert.
do chert der degen al zehant,
da er den werden chuenich vant.
der waz seiner chuemfte vro.
gein dem ritter gie er do
fuer sein gezelt auf den plan.
den vil tugenthaften man
hiez er willechomen sein.
er sprach:< la dich die swaere min
erbarmen duerch dein trew.
ich leb in grozzer rewe.
mir ist deu chueniginne benomen.>
< sag, durch goet, wie ist daz chomen>,
sprach der von dem bluenden tal,
< daz dyser ritter ueberal
von einem man entschumpfiert sint?
ir wart gueter wicze ein chint,
daz ir mein frawen gabet hin.
war waz chomen ewer sin,
daz ir euch nicht behuetet paz?>
artus sprach:< den gotez haz
han ich verdienet, dez fuercht ich.>
garel sprach:< ir suelt auch mich
nimmer mere beschowen,
ich vind e mein vrawen
und den ritter, der sey hat genomen
und auf uenser laster her ist choemen.>
also sprach der werde man.
< war er mein vrawen hawe getan,
binamen, daz wil ich pesehen.
vind ich den helt, mir muezz geschehen
von im, swaz mir geschehen mag.
ich wil binamen fuer disen tag>,
also sprach der weygant,
< herre, euch und ewer lant
nimmer mer beschawen,
ich gesech e mein vrawen,
swaz mir davon geschehen mag.>
artus sprach:< daz waer ein slach
aller meiner eren,
woldest du auch von mir cheren,
seyt dich got her gesendet hat.
du solt mir geben deinen rat,
daz ich mein er icht verliese
und erleichen trost erchiese,
der mir nu mueg ze staten chomen.
ich han doch schadens vil genomen.
meiner vraeuden, der vert vil da hin.
gawan, dem ich dez schuldich pin,
daz ich im holdez hercze trage,
der vert da hin duerch mein chlage
und auch mein neve lanzilet,
der iaget auch nach durch mein pet
und wellent nicht erwinden,( uncz si die chuenigin vinden)
und mirs her wider pringen.
got lazze in wol gelingen.>
artus pat in da bestan.
garel sprach:< so suelt ir lan
ewer grozze swaere.
ir wizzet nu lang ein maere,
daz ewerm vater san geschach.
daz waz im doch ein uengemach,
der im an sein hercze gye,
wan ir ietweders daz ander nie
gesach seit nimmer mere.
doch behielte er wol sein ere
an alle missewende
uncz an seines leibes ende.
nu richtet ze fraeuden ewern muet.
tuet alzz der widerbe tuet,
der sein layt chan mit sinen tragen.
ewer layt suelt ir mit zuchten chlagen.
ir suelt in den mazzen
chlagen und chlag lazzen,
daz man eu drumbe spreche wol.
seines laydes niemant sol
ze trawrich sein, daz ist mein rat.
der ritter, der mein frawen hat
so ritterleiche gefuert hin,
dem geyt sein manhayt wol den sin,
daz er der zuechte waltet
und si also behaltet,
daz ir ere ist wol behuet.
habet einen vroeleichen muet.>
artus sprach:< ich volge dir.
du hast wol geraten mir,
doch bevilhe ich got mein ere.
swar mein vrawe chere,
da bewar sei got der guete
und hab auch in seiner huete
lanzilet und gawan,
umb die ich grozze sorge han.>
suest beleib der ritter pei im da.
do daz geschach, do sach man sa
von dem walde gahen
einen man, daz alle iahen,
peydeu weib und man,
die pey artus waren auf dem plan,
sie gesahen nie man so grozzen mere,
in solher leng waz er
gewachsen newen den paumen lanch.
von schawen wart do groezz gedranch.
die in da chomen sahen,
die begunden alle gahen
und besahen in alz ein wunder.
man und weyb besunder,
die raumten im die strazze,
doch gepart er in der mazze,
daz si in dorften fuerchten nicht,
alzz mir deu aventewer gicht.
bei solher lenge in seiner iugent
phlag er also grozzer tugent,
daz im an zuechten nicht geprast.
wol gewaffent schein der gast:
sein halsperch der waz veste,
der schoeniste und der bezzte,
den ie chain man an im getruch.
sein waffenroch waz guet genueg,
der waz ein reicher paltikin.
sein helm, der gab liechten schein.
sein hosen waren guet genuech,
zwen schuehe er ob den ringen trueg,
die ob dem fuezze erwunden,
vast an das pain gepunden.
ze streite waz er wol berayt.
er trueg ein stangen, die wol snayt,
deu waz unmazzen swaere
und ein pukkelaere.
dannoch trueg der degen wert
nach seiner leng ein schoenes swert,
daz waz scharf und lanch.
wir sueln dem risen sagen danch,
daz er so hoebschleicher syt phlag.
do er choem do artus lag
mit seinem her auf dem plan,
da wider fuer im manich man,
die in vil wol enphingen.
si riten oder gyengen.
den dancht er alz ein hobscher man.
dar nach pat er sich wizzen lan,
wa er den chuenich funde.
an der selben stunde
zayget man im da der chuenich waz.
fuer sein gezelt auf daz graz
gesezzen waz er auf den gruenen plan.
vor im saz vil manich werder man.
sus choem der unchunde gast
gewappent, daz im nicht geprast,
an dez chuenigez rinch gegan.
da enphieng in manich werder man.
die stangen leit er von der hant,
seinen helm er ab pant
und stuerczet in nider auf daz graz.
so grozze tugent an im waz,
daz ir mir nicht gelaubet.
entwappent wart sein haubet.
er layt von im schilt und swert.
fuer den chuenich gye der degen wert.
der pat in willechoemen sein.
der rise, der hiez charabin.
fuer den chuenich chniet er do
vil gezogenleich und sprach also:
< her chuenich, duerch ewer zuechte chraft
erlaubet mir, daz ich mein potschaft
werfe, die ich werfen sol.>
der chuenich sprach:< ich gan ew wol,
daz redet, swaz eu gevalle.>
die ritter swigen alle
und losten, waz er wolte( und waz er werfen solte.)
er sprach mit zuechten alzehant:
< herr, mich hat her gesant
von chanadich der herre mein.
der wil ewer veint sein.
sein dienst hiez er ew widersagen.
in muet, daz er ew hat vertragen
so lange sein laster und sein layt.
sein chumber, der ist al ze prayt,
den er von ewern schulden hat
er zeyget ewch, daz waer ewer rat,
daz ewer vater den seinen sluech.
an dem er chumbers hat genuech.
daz wil er rechen, ob er mag.
er hat dar nach vil manigen tag
sein dinch geseczet, daz er her
mit her wil suechen, daz ist sein ger.
er hiez ew sagen daz fuer war,
daz ir in von hewt ueber ein iar
hie sehet in dysem lande,
ez ensi, ob in dez wande
siechtuem, vanchnuesse oder der toet,
so wendet in dez chain ander not,
er suech ewch hie mit heres chraft
und mit so schoener ritterschaft,
daz im niemant widerriten chan.
manich hohgelobter man
vert mit im duerch ritters preyse.>
der rise waz hoebsche und weyz
und waz ein helt beschaiden,
wan daz er waz ein hayden.
artus, der chuenich, waz unvro,
doch antwurt er der rede also:
< dez ewer herr auf mich gicht,
dar an han ich schulden nicht.
ewerm herren geschach von mir nie layt.
mein vater het auch wirdichait.
ich erchant sein trew wol,
daz ich in entreden sol.
vil gerne han ich ritters muet.
sein falschen mir unsanfte tuet.
ich geriet nie chainen valschen rat.
ewer herr sich vergahet hat
gein mir all ze sere.
daz er mir sprichet an mein ere,
daz stet unlobleiche.>
so sprach der chuenich reiche.
< swaz von ewerem herren mir geschicht,
ich entrinne im von dem lande nicht.
daz suelt ir ewerm herren sagen.
er mach hie hohen preis beiagen,
chan er nach preyse ringen.
sol im an mir gelingen,
so hat er hohe wirdichait.
seyt im mein vater so grozzeu layt
hat getan als er da gicht,
so stuende daz seinem namen nicht,
wolt er daz unerrochen lan.
er ist wol ein so frumer man,
seineu woert sueln staet sein.>
do sprach der rise charabin:
< herre, ich wil ew sagen daz,
daz eu mein herr ist gehaz.
er wirfet auf ewch helfe grozz.
manich fuerste und auch fuersten genoz,
der fuert er vil in dicze lant
und manigen chuenen weygant
und fuemf chuenige reiche,
die im vil willichleiche
dienstes wellent pey gestan.
die pringent manigen werden man.
im chuemt von der haydenschaft
ein chuenich mit vil grozzer chraft,
der ist von chalde geporen,
ein edel ritter aeus erchoren
und der chuenich von nasserane,
dez leib ist valschez ane
und der chuenich von rivelanze.
manich starkeu lanze
mach man sehen under seinem here.
sein volch ist ritterleich ze wer.
und der edel chuenich von gandin,
dez hant tuet dike manhait schein.
dar zue chuemt im merre
der chuenich von iserreterre.
der pringet im manigen stolczen helt,
die sint ze den pesten aeus erwelt.
von den si eu widersait.>
daz waz artuse, dem chuenige lait.
< herre, ich sol ewch nicht verdagen,
dar zue sol ich ew wider sagen
von drin also starchen man.
daz ich ew wol sagen chan:
ir manhait waiz ich nicht geleiche.
daz wizzet, edeler chuenich reiche.
si habent trost und ellen
und sint mein gesellen
und sint starcher vil danne ich.
deu chraft ist ungelaubleich,
die si habent alle drey.
swa si mir waeren nachen pey,
da vorcht ich nicht eines heres zoren.
ir manhait ist aeus erchoren.>
dem chuenige waz daz maere
von schulden rechte swaere,
doch waz er unervaeret.
er het daz wol bewaret,
daz er waz des liwes ein helt.
do sprach der degen aeus erwelt:
< ir suelt mich erschreken nicht.
waz, ob ein wunder liht geschicht,
daz sein gewalt wirt understan.
davit waz ein chlainer man,
dem half deu gotez chraft gesigen.
golyas muest siglos geligen
vor dem wenigen man.
ein dinch ich wol wizzen chan:
got hat noch die selben chraft.
er machet noch wol sigehaft
swem er dez gesigez guennen wil.
herre, drot uens nicht ze vil
von ewern drin gesellen.
got hat noch chraft und ellen.
wil mir dez helfe pey gestan,
so waen, mir nicht geschaden chan,
so mach sein werden guet rat.
swer mir widerpoten hat,
die choemen her, die vindent mich
und wizzet sicherleich, daz ich
ewern herren so enphahen sol,
daz ich got dez getrawe wol,
daz er mir nimmer mere
gespriche an mein ere.>
do sprach der rise charabin:
< ich han eu mit den worten mein
gesaget meines herren muet,
daz sein leib und sein guet
ist dez willen ungespart,
er volende seineu vart,
die er sich an genomen hat,
swie ez im darumb ergat.
ich wil mit urlaube von hinnen varen.
got muezz ew leib und ere bewaren.
mir ist aller ewer chumber layt
durch ewer hohe wirdichait.>
sust sprach mit zuechten der pot.
artus der bevalch in got.
artus, der eren reiche,
pat in zuechtichleiche,
daz er naem von im sein guet.
er sprach:< so stet nicht mein muet.
ich ger nicht ewers guetez.
mein herre ist miltez muetez.
gein( mir und) den gesellen mein
tuet er grozzer milte schein.
er geit uens silber, golt und reiche wat.
ich han wol ewerr gab rat.
ich verdiente da mit meines herren haz.>
der chuenich sprach:< so saget im daz:
er sul der vart nicht wider chomen,
die er sich hat an genomen.
ez zimt wol chuenigez munde,
daz er ze aller stunde
seineu wort behalten sol
mit warhait, daz stet wol.>
der rise sprach:< ez wirt gesayt
und meinen herren nicht verdeit,
daz ich von eu vernomen han.>
urlaub nam der starke man
von danne zuechtichleiche.
hin gie der ellensreiche.
seinen helm er wider auf gepant,
sein swert guert er umbe zehant
und nam sein stangen swaere
und seinen pukkelaere.
also schiet der rise von dan
mit zuechten alz ein hoebscher man
und gahte haym ze lande.
er het wol ane schande
sein potschaft erworfen.
dar an waz nicht verdorben.
sust choem der starke wigant
da er seinen herren vant,
ze bovramunt in der stat.
der chuenich ekunaver in pat
got willechoemen sein.
er sprach:< sag an, charabin,
waz du maere pringest.
waz, ob du mir geringest
mein grozze swaere.
la hoeren liebeu maere.
wil artus streitez gestaten mir,
daz ist meines herczen gir,
oder wil er mir entweichen?>
der rise sprach hoebschleichen:
< herre, ich wil ew daz sagen.
artus gebaret einem zagen
ninder geleich alz umb ein har.
daz ich eu sag, daz ist war.
ich vant artus, den werden
ze lover auf der erden,
vor dinazzarun auf dem plan.
ich sach da manigen werden man,
do ich waz fuer den chuenig chomen.
ewer potschaft wart vernomen
von mir vil wirdichleiche.
nu wizzet sicherleiche,
ir vindet an im, swez ir gert.
ir wert auch streitez wol gewert.
artus mich ew daz sagen pat.>
der chuenich aeus sorgen in vraeude trat.
er tet auch gerne daz peste.
die chunden und die geste
liebt er swa er chunde,
daz man im eren gunde.
der rise sayt deu maere gar,
daz er im nicht umb ein har
versweich der selben maere,
swaz in der lobebaere
artus chuenich reden pat.
er sprach:< ir wert wol sat,
choemt ir in artusez lant.
dez sey mein leib ewer phant.
ir pringet nie so grozzez her,
artus ist mit soelher wer,
daz ir waert streitez nicht erlan.
im dient manichk werder man.>
do sprach der chuenich reiche
vil vermezzenleiche:
< ich han noch lant und muet.
mir muezz lieb und guet
geswigen also sere
und wil auch immer mere
ze einem chuenig sein enwicht,
vol ende ich meinen willen nicht,
den ich mich an genomen han.>
hie suellen wir dise rede lan
und sagen, wie ez artuse ergye,
wie der sein dinch an vie.
do im daz widerpot waz choemen
und deu chueniginn waz genomen,
daz muet den erenreichen.
do sprach er trawrichleichen:
< owe, ich unsaelich man!
waz han ich wider goet getan?
pin ich zue diser not geporen?
daz ich die chuenigin han verloren,
dar an han ich laides vil.
nu muet auch, daz mich velschen wil
von chanadich der maere.
daz ist deu ander swaere,
deu mich von vräuden dringet
und mich so sere twinget,
daz ich muez vräuden an sein,
oder ich perede den vater mein
und mein selbez trewe,
oder ich stirb in der rewe.>
der von dem pluenden tal do sprach,
alz im sein maenleich ellent iach:
< seyt man ewch widerpoten hat,
dez mag werden guet rat.
ir habet hie manigen ritter guet,
die tragent eu alle holden muet.
nu volget meinem rate:
ewer poten haizzet drate
in ewer lant weiten
mit der potschaft reyten
und chundet ez allen geleichen,
armen und reichen,
vriunden, magen unde man,
deu ewch sein dienstez undertan.
si sint so trewenreiche,( si choment ew sicherleiche.)
ir gewinnet ritter wol so vil,
daz ich fuer waer sprechen wil,
daz ir dez hetet schande,
liezt ir ewch in dem lande
suechen hie mit heres chraft.
ir sult mit ewer ritterschaft
gein im choemen zhalbem zil.
wir suellen ein ritterleichez spil
mit in da spilen umbe ere.
nu volget meiner lere,
daz wirt ew guet an prise.>
so sprach der ritter weyse,
< so wil ich nach dem risen dar
reiten, daz ich uens ervar
dez landes gelegenhait( und wizzet fuer die warheit,)
daz uens daz wol ze staten chuemt
und uens an prise wol gefrumt.>
artus sprach:< nu volge mir,
ich wil mit trewen raten dir:
du scholt dein raise sparen
und gein chanadich nicht varn.
da ist vil aventewer.>
also sprach der gehewer,
< daz lant ist wilde ueber al.>
do sprach der von dem pluenden tal:
< swaz halt mir da von geschicht,
so chuem ich von dem willen nicht,
ich muez daz lant erchunnen,
dez suelt auch ir mir guennen.>
daz waz dem chuenige swaere.
cay, der merchaere,
auf den deu erste tyost ergiench,
da er an dem aste gehiench,
do man deu chueniginne fuert hin,
der sprach:< wol mich, wie vro ich pin
der trewen und der manhait,
die got hat an ew gelayt
und dez prisez, dez man eu giht.
ez ist mein gelaube nicht,
waert ir e zue uens chomen,
ir hiet mein vrawen wol genomen
dem ritter, der mich niderstach.
seit eu der pris da nicht geschach,
so suelt ir reiten all zehant
gein chanadich in daz lant
und slahet die vier risen da.
ich ger der volg: nu sprechet ia
alle geleiche,
daz in chainem reiche
chain man ist gein prise so snel
so hie mein her garel.
swie chlayne ich dez die volge han,
er hat ez ofte guet getan
mit maenleicher chrefte
an maniger ritterschefte.>
garel lachte und sprach:
< sit mir die ungefueg geschach,
daz ich mich ueber sprochen han,
so habt ir hobschleich getan,
daz ir darumbe straffet mich.
vrewnt her cay, deist pilleich.>
er gie sweigende dan
und tet recht alz ein man,
der seiner zuecht hat gewalt.
garel, der maere degen palt,
choem in sein gezelt gegan.
seinen harnasch hiez er pringen san.
der wart im palt dar getragen.
er wappent sich, sues hort ich sagen.
do der degen unverzait
waz choemen in seineu wappenchlayt,
do tet er alz ein hobscher man.
fuer den chuenig gie er stan
und sprach gezogenleiche:
< herre, goet der reiche
bewar eu leib und ere.
ir geseht mich nimmer mere,
ich besehe e chanadich, daz lant.>
urlaub nam der wigant
von al der massenie.
hin gie der falsches vrie,
da er sein orsse gesatelt vant.
dar auf saz er zehant.
man reiht im schilt und sper.
nach dem risen chert er.
daz waz dem chuenige ungemach.
mit zorn er zue cayn sprach:
< cay, du redest ein tayl ze vil.
mich muet, daz du dich nicht enwil
gelauben deiner valschen syt.
nu wizze, daz du da mit
verwuerckest al dein saelichait.
daz ist mir von herczen layt.
du verleusest pris und ere.
ich sage dir nicht mere.>
kay zue dem chuenige sprach:
< ir sult ewern ungemach
an mir nicht rechen
und ewer zuecht nicht prechen
an mir durch chainen zoern.
daz ir mein frawen habt verloren,
dar an han ich schulden nicht.
swelhen chuenich man also milten sicht
alz euch, der hat eren vil.
ewer milt ich nimmer prisen wil
fuer aller chuenige milte,
seit euch dez nicht bevilte.
ir gaebet ie, swez man euch gepat.
ewer milt euch leicht gerawen hat.
daz stet unloebeleiche
und wizzet sicherleiche,
swaz halt mir von ew geschicht,
son laugen ich eu dez nicht,
ob ich die warhait sprechen sol.
ewer milt gevellet mir nicht wol.>
so redet der zuechtelose do.
artus, der chuenich waz unvroe.
sweygent er von im gie.
sein zuecht er dike scheinen lie.
artus, der saldenbaere,
der chlagt sein swaere,
doch volget er dem rate,
sein poten hiez er drate
in seineu lant streichen.
armen und reichen
chundet man die hervart.
uber all do gesaget wart
deu starken newen maere.
artus, der saeldenbaere,
hiez al die ritter fuer sich choemen,
alz ich daz maer han vernomen.
die waren chomen zue der hoehzeyt
auf einen gruenen anger weyt
fuer sein zelt auf daz graz.
daz im widerpoten waz,
daz chlaget der chuenich reiche
in allen chlaegleiche
und pat sey zuechtichleiche,
arme unde reiche
ob sy im helfen wolten.
si sprachen, alz si solten,
si gestuenden im zaller seiner not.
dar gegen er in seinen dienst pot,
dan da waz manich sein genoz
und fuersten her von arte groz
und manich grave reiche,
die alle willichleiche
im waren dienstez undertan.
auch gab in der werd man
vil dike reicher gabe solt:
liecht gestein, rotez golt,
sylber, oerss und gewant.
swaz er der chuemberhaften vant,
die macht er alle reiche.
vil maniger vroeleiche
mit reicher gabe von im schiet,
den er mit seiner hant beriet.
die hochzeyt nam ende
an alle missewende.
chuenige, graven, herczogen,
daz wart nicht lenger auf geschoben,
und manich reicher parun,
den gab urlaub der pritun.
illicher fuer in sein lant,
dar im sein raise waz bechant.
utpantragunes sun
fuer in die stat ze dinazzarun,
er und sein mazzenie.
er entwelt, der falschez vrie,
uencz man im widerpracht deu chuenigin.
hie lazze wir den chuenich sein
und sagen von dem werden man,
den deu aventewer erbet an.
daz waz garel, der degen balt,
der nach dem risen in den walt
von dem chuenige waz geriten.
mit unverzaegeleichen syten,
so reyt er allen den tag,
daz ruwe er nicht enphlach.
den risen wolt er erritten han.
do gie so drate vor im der man,
daz er sein nicht moecht ergahen.
do der abent begund nahen,
do choem der maere degen palt
geriten duerch den gruenen walt
und chom in ein schoenez lant.
( daz waz verwuestet) und verprant
paydenthalbe der strazze gar.
dez nam der edel ritter war,
daz er da lueczel pawes sach.
dem ritter, dem waz horte gach,
er enweste, wa er die nacht vertreybe,
da er uencz an den tag beleybe,
wan er da niemant ensach.
suest volget er der strazze nach.
gein dem abent zoch der tag.
nu sach er, wo dort vor im lag
ein puerch auf einem perge hoech.
daz gepirge gein den luften zoch
alumbe die purch uncz an daz mer.
ob si suechten allew her,
darumb gaebens nicht ein proet.
den ritter bedwanch der muede not,
deu nacht und sein arbait,
daz er gein der purge rayt.
deu puerch, deu waz veste,
deu schoenste und deu beste,
deu er mit augen ie gesach.
nu volget er dem wege nach.
der trueg in an den purch perch,
da aufe lag daz schoen werch,
ein puerch veste ane mazze.
daz oersse und die strazze
in truegen fuer daz purgtor.
da stuend ein schoeneu lint vor,
hoech, prayt und dike.
fuer der sunnen plike
waz si ein schoenez obedach.
dar under er dort siczen sach
ein den schoensten alten man,
der er chuende ie gewan.
dem dient die purch und daz lant.
dem herren stuend auf seiner hant
von sechz muzen ein sprincelin.
ez waz an sein gebaeren schein,
daz er tugent nie vergaz.
von palmat dike ein matraz,
gesteppet auf einen phelle prayt,
der erzaiget grozzeu reichayt,
dar auf saz der werde man.
reicheu chlayder het er an,
deu gaben liechten werden schein.
zway chlareu iuncherrelein
vor dem wirt stuenden,
deu werden dienst chunden.
hie choem her garel zue geriten.
langer wart do nicht gepiten.
dyseu zway iunchherrlein
sprungen gein dem zaume sein
und enphiengen wol den wigant,
den helm fuert er in der hant,
sus muezt er von dem oersse stan.
den wirt sach er gein im gan,
der enphye den gast, alz im gezam.
pey der hende er in nam,
dez genadet im zuechtichleiche
garel, der ellens reiche.
der wirt tugent nie vergaz,
den ritter fuert er furbaz
mit im in die puerch dan.
da sach er manigen werden man,
die im gegen giengen
und in vil wol enpfiengen.
dez genadet er in allen.
im muest wol gevallen
so minnichleicher anvanch.
der wirt hab seiner zuechte danch,
daz er so recht waz gemuet.
sein leib vor schanden waz behuet.
den gast wolt er nicht erlan,
er muest gewappent mit im gan
auf den palas zue den vrawen.
da macht er wol schawen
ein wunnechleichew schar.
der wirt wincht seiner tochter dar.
deu waz ein minnichleichew magt,
alz mir deu aventewer sagt,
daz mein herr garel des iach,
daz er nie schoener chint gesach.
deu magt minnichleicheu
waz ganczer tugende reiche.
si chunt wol geporn.
der wirt gepot der chlorn,
daz si entwappent dysen man.
deu iunchfraw wol getan
leiste gern ir vater pet.
der ritter wart an der stet
entwappent von der schoen magt,
mit zuechten, so wart mir gesaget.
den harnasch man behalten trueg.
dar gie ein iuncherr chlueg,
der pracht ein lauter wazzer dar
und ein twechel wiz gevar.
dew magt tet alz ir gezam.
der wirt sey pei der hende nam
und fuert sey zue irer mueter dan,
uncz daz der iunge man
den harnasch ram von im getwuch.
reychew chlayder man im dar trueg,
deu waren rot scharlachin,
deu veder liecht haermin,
da fuer ein zobel reiche,
weyt und lanch geleiche.
die leget an sich der chlare.
man iach im dez zware,
sein varb gab liechten schein.
der wirt hiez die toechter sein
den helt mit chusse enphachen.
daz endorft im nicht versmahen,
wan ir munt waz rosen rot.
seyt ez ir vater ir gepot,
do tet siz, wan ez muest sein.
in chuste daz iunchfraewelein.
ire mueter auch dar naher gye.
den ritter sy mit chusen enphye.
von den andern vrawen wart im genigen,
gein im ir gruez nicht verswigen.
dez genadet in der ritter guet.
der wirt waz reinleich gemuet,
den gast hiez er siczen gan
zue seiner tochter wol getan.
pei der hende si in gevie,
gesellichleiche sy mit im gye
und fuert in ueber den palas.
ein gesidel al da gemachet waz,
da lag ein semftez pflumit
und ein golter lanch und weit.
dar auf saz der ritter und deu magt.
mit zuechten, so wart mir gesagt
saz der wirt und sein ritter gar
und die wirtin mit ir vrawen schar.
garel, der ellensreiche gast,
dem ganczer tugent nie geprast,
saz pei der zuechte reichen maget.
an der vant er, so man saget,
zuechte unde schoene,
gewizzen ane hoene.
si chunde in rechten mazzen
antwurten und lazzen,
swaz der ritter gein ir sprach.
nu choem ein pot, der veriach
dem wirt, das ezzen waer berait.
do erzaiget aber sein hoebschait
der wirt, alz ein beschayden man.
mit der mayde wol getan
er den gast ezzen pat.
er sprach:< nu habt die selben stat,
alz ir seit hie gesezzen.>
an im wart nicht vergezzen,
er befuelhe in der maide chlar.
nu trueg man in daz wazzer dar.
ietwederz sein hende getwuech.
mit zuechten man fuer sey trueg
paydeu tischlachen unde prot,
alz der raine wirt gepot.
deu maget mit zuchten weyse
sneyt dem ritter seineu speise
mit ir blanchen handen weizz,
dar an lag der gotez fleizz.
do si mit zuchten gazzen
und dar nach ein weyl gesazzen,
der wirt zue den frawen sprach:
< ir sult varen an ewer gemach.
ich wil pei meinem gaste sein.>
deu maget und deu wirtin
namen urlaub und giengen dan.
der zuechte reich weiz man
nam den ritter pei der hande.
in ein venster an der want
der wirt zue seinem gaste saz.
si warn payde falschayt laz.
der wirt zue seinem gaste sprach:
< waer eu nicht ungemach,
ich wolt ew vragen maer,
wan ewer rayse waer.>
garel, der unverzagt,
seinem wirt er sagt
mit vil zuechtichleichen siten,
wie er von artus waz geriten
und saget im al dez ungemach.
der wirt do mit trawren sprach:
< owe der laiden maere.
artus, der lobebaere,
hat so hoheu wirdichait,
daz mir ist von herczen layt
sein zwifalt ungemuet.
got duerch sein guet
muez im sein swaere ringen
und newe fräude pringen.>
swer ie rechte wart gemuet
und daz peste gerne tuet,
den muet dez pider mannez layt,
mere dan sein selbez arbayt.
daz waz wol an dem wirt schein,
wan der vergaz der swaere sein
und chlaget niwan den werden,
artus auf der erden
het der werlt lob erstriten.
daz der icht chummers het erliten,
daz waz im rechte ein ungemach.
swaz im laidez ie geschach,
dez gedacht er auf von grunde.
do sprach er an der stunde:
< artus, der eren reiche,
der hat so wirdichleiche
gelebet her pei seinen tagen,
daz ich muez von herczen chlagen
sein chumberleiche swaere.
gelaubet mir ein maere:
mir get ze herczen sein chlage,
swie ich selber chumber trage.
nu wil leicht got dez nicht enperen,
er welle uens payde chumbers weren,
den mag er wol erwenden
und uens sein helfe senden,
swenne so er herre wil.
seiner genaden ist so vil.>
der gast wol an dem wirte sach,
daz er layt und ungemach
het in seinem muete.
vor falsche der wol behuete
gebart trawrichleichen.
garel, den ellensreichen,
muet dez wirtez ungemach.
zue im er mit trewen sprach
mit vil zuechtichleichen siten:
< herre, getoerste ich euch dez gepiten
und wolt ir ez nicht fuer uebel han,
daz ir mich ruechtet wizzen lan,
waz eu laydez ist geschehen.
ruechtet ir mir dez veriehen,
daz gedien ich immer alz ich sol.
herre, ich getraw ew wol,
daz euch icht betrage
meiner tumben vrage,
daz ich iuchs gefraget han.
ich hanz niwan duerch guet getan.>
der wirt zue dem gaste sprach:
< herre, meinen ungemach
wil ich ew vil gerne sagen
und got meinen chumber chlagen
und alle mein swaere.
mir ist der leib ungemaere.
waz touch ich nu lewende?
daz alter ist mir gebende
nicht wan sueften und layt.
swaz mir deu iugent wirdichayt
erwarb, die han ich gar verloren.
owe, daz ich ie wart geporen.
zwew sol mein leben einen tag,
seyt ich mich nicht erholn mag
dez lasters noch der schande,
die ich hie leide in meinem lande?
da von waere pezzer mir der toet.
zwew hat mich got in soelcheu not
also lange her gespart?
ein ritter haizzet gerhart.
herre, ob ir gelaubet mirz,
der ist geporen von rivierz,
der hat mir vraeuden vil benomen
und wil eu sagen, wie ich pin chomen
zue meinem herczen sere.
ich han nicht chindez mere,
niwan mein toechter eine.
mein schult ist anders chlaine,
daz ich im diu versaget han.
darumb hat er mir getan
paydeu schaden und layt.
mit her er in mein lant rayt.
do richt ich mich gein im ze wer.
ich gewan ein ellenthaftez her,
daz ich im streitez het genuech.
ich het einen suen, dez herczen truech
vil manigen loebleichen preis,
der waz hoebsch und weyzz,
milt, chuen, starch genuech,
sein hercze maenleich ellen trueg.
dem bevalch ich leut und lant.
daz waz wol zue im gewant,
wan er het iugent und ellens chraft.
der reit mit seiner ritterschaft
im engegent und streit im mit.
mit unverzagetleichem sit
mein suen behabet al daz wal.
nu heten die vinde in ein tal
geleget ein halschar.
daz ich euch sag, daz ist war.
do die meinen den sich genomen
und zue ir gemache choemen,
daz si sich verhueten gar -
von der selben halschar
wurden si dez sigez verdrungen.
meinen sun kilpert, den iungen,
den slueg gerhart mit seiner hant
und fuer mit here do in mein lant,
wan im do niemant mit streyt,
noch mit gewalt wider rayt.
do ich mein her het verloren
und meinen suen, den aeuz erchoren,
do frumt er meinem lande
mit raube und mit prande
deu herczenbaeren sere,
wan er het widersaczes nicht mere.
den sumer lag er auf mir hie,
uencz daz der winder an gye,
do fuer er haym ze lande.
seit hat er mir die schande
getan und auch die swaere,
der ich wol enbaere.
daz hat gebert wol zehen iar.
seit hat er mir mein lant gar
verwuest alumbe uencz an daz mer.
nu ist er choemen aber her
und hat dez ser vermezzen sich,
daz er wil hie besiczen mich
und nimmer chomen hinne,
er meiner tochter minne
mit gewalt erringe
und mich dez bedwinge,
daz ich ims duerch vorchte gebe.
got welle nicht, daz ich gelebe,
daz si immer werde sein weib.
e muezz ersterben mir der leib.
dez pit ich goet duerch tugent,
daz meiner chlaren toechter iugent
dem immer werde undertan,
von dem ich vraeude verloren han.
herre, daz ist mein maisteu noet.
seyt mir all mein vreunt sint toet
an meinem werden sun gelegen,
solt ich da pey vraeuden pflegen?
ich pin in den sorgen,
daz mich besiczen morgen
die vil layden geste.
doch ist mein puerch so veste,
daz ich nicht fuercht ir gewalt.
got erparm, daz ich ie so alt
wurde zue diser grozzen noet.
noch pezzer waer mir der tot,
seyt mich nicht erweren chan,
wan mir gesiget an
daz alter also sere,
daz ich nu nichtez mere
niwan dez toedez gerte.
ob mich dez goet gewerte,
so daeuchte mich, mir waer wol geschehen,
seyt ich mit augen an muezz sehen
laster unde schande,
die ich leyde in meinem lande.>
garel, der gar here,
den erparmet sere
chumber, den er an dem wirte sach.
zue im er mit trewen sprach:
< nu wizzet, herre, mir ist layt
ewer chumber und ewer arbayt.
swa ich den erwenden mag,
ich gesaum es nimmer einen tag,
beduerft ir meiner helf dar zue.
herre, ob man euch morgen frue
suehet hie mit heres chraft,
wir sueln in geben ritterschaft,
si pringent nie so grozzes her,
man vinde mich alhie ze wer
und wizzet sicherleichen, daz
ich dem ritter pin gehaz,
niwan duerch seinen uebermuet,
der eu so vil ze layt tuet.>
der wirt wart dez trostez vro.
< gnade, herre>, sprach er do,
< ewer tugent und ewer trewe( hat mich von meiner rewe)
geschayden und von sender not.
seyt mir gelag mein vraeude tot
an meinem werden chinde,
der sorgen ingesinde
pin ich gewesen seit der zeyt.
ewer troest mir vraeude git,
daz ich noch han ze vraeuden wan.
nu sol wesen undertan
paydeu mein lant und mein guet.
ir habet meinen swaeren muet
von grozzem herczen layde genomen.
ich pin ze vraeuden wider chomen
von ewerm troste alaine.
mein hab sy eu gemaine,
alz meinem lieben chinde,
seyt ich an eu vinde
helf und trewe.
ein ende hat mein rewe.>
der ritter do mit zuechten sprach:
< herre, ewer ungemach
wil ich gerne wenden.
goet muezz uens helfe senden.
wir sueln got getrawen wol,
daz er den gewalt nicht verdol,
den man eu ze unrecht tuet.
wir suln haben gueten muet.
got gestuent dem rechten ie,
den getrewen man er nie verlie.
nu habet vroeleichen muet.
gotes helf uens sorgen an tuet.>
do gnat im zuechtichleiche
der wirt trewen reiche.
swaz ritter do gesezzen waz
ueber al den palas,
die iahen alle geleiche,
der gast waer ellens reiche
und daz rechteu wirdichayt
seinem leibe waer berayt.
dez iahens all geleich,
arm und reiche.
der wirt hiez schenchen auf dem sal.
deu dienst warn ane zal,
deu man dem ritter ane pot.
der wirt het alle sein not
mit im ueber wunden.
do sprach er an den stuenden:
< herre, ir solt slaffen varen.
got muezz ew leib und ere bewaren.>
mit urlaube fuer er von dan.
der wirt alz ein beschayden man
bevalch den gast in allen.
daz muest in wol gevallen.
der wirt mit urlaube slaffen gye,
den gast er pei den rittern lie.
ein chnappe ein liecht vor im danne trueg.
dez wirtez ingesinde waz chlueg,
daz liezzen si wol scheinen.
von dem ritter und von den seinen
wart im erpoten soelch ere,
daz im da vor nie mere
grozzer ere geschach.
ein chamerär zue im sprach:
< herre, welt slaffen gan.>
< gerne>, sprach der iunge man.
die ritter gar auf sprungen,
ein tayl ir im hin naher drungen.
do fuerten si den werden man
in ein chemenaten dan.
da lag ein pette reiche,
geheret chunichleiche,
nicht nach armuet chuer.
da waz gelayt ein tebich fuer,
da auffe solt er rue phlegen.
die ritter wolt der werde degen
da nicht langer lazzen stan.
er pat sey zuechtichleichen gan
da si gemachez namen war.
nu trueg man släff trinchen dar.
si trunchen und giengen dan
mit urlaube von dem werden man.
iunch herren enpfiengen nu sein gewant.
er lait sich nider sa zehant,
wan im waz gemachez not.
guet nacht er in allen pot.
der helt do semfter rwe phlag
uncz daz der grawe tag
osten duerch die wolchen prach.
der helt stuent auf, do daz geschach.
seineu chlayder layt er an.
nu waz dez wirtez chappellan
ze einer mess wol berayt.
garel, der stolcz helde gemayt
da stuend, uencz da gesungen waz.
da gie er auf den palas.
seinen harnasch hiez er pringen.
dar nach sach man springen.
vil palt ez wart getragen dar.
nu choem dez wirtez tochter chlar
mit iunchfrawen minnichleiche,
die waren ganczer tugent reiche.
die sach der ritter zue im gen.
gein den begund er auf sten.
ir rosen varbes muendlein rot
im lachent gueten morgen pot.
dez genadet er der suezzen maget.
si nam den helt unverzagt
pey der hant und hiez in siczen.
mit zuechtichleichen wiczen
wappent si den wigant
mit ir blanchen linden hant.
sein zimerde, dew waz reiche.
vil gezoegenleiche
nam er urlaub von der mayt chlar.
do er waz gewappent gar,
do sprach deu minnichleiche
zue dem ritter ellens reiche:
< got duerch sein guet
ewern prise behuete.
got muezz ewch den leib bewaren( und lazz euch saelichleich gevaren.>)
dez genat er ir. do daz geschach,
der ritter do mit zuechten sprach:
< der reiche got behuete
ewer weibleiche guete.
nu wizzet fuer die warhayt,
ew ist mein dienst vil berayt.>
dez genadet im deu maget chlar.
nu choem auch ir mueter dar
und ir vater trewen reiche.
die gruesten in minnichleiche
und ergaben sich in sein gepot.
si sprachen:< herr, wir piten goet,
daz sich ewer er
prayt und mere.
seyt ich vraeuden arm
ewer manhait erparm,
da von haben wir rechte dar zue,
daz wir spaet und frue
piten umb ewer saelichayt.>
do sprach der stolcz helt gemayt:
< ich dien euch gern alz daz ich chan.>
urlaub nam der werde man
von dem wirt und von der wirtin
und von der lieben toechter sein.
sust gie er von dem palas.
auf den hof im chomen waz
sein oerss, schilt und sper.
nach ritterschaft waz sein ger.
sein oerss waz wol verdechet,
auf daz iser waz gestrechet
ein samit rot sam ein pluet,
der waz new und guet,
der waz der iserinen deche dach.
seinem wappenroche man choste iach,
der waz von golde reiche.
vil vermessenleiche
an stegraif er in den satel spranch.
dez sagten im dew frawen danch
und alle, die daz sahen.
dem helde si prises iahen.
man reicht im schilt und sper.
von dem hause chert er
hin nider auf den gruenen plan.
da vand er manigen werden man.
dez wirtez massenie.
der edel valsches vrie,
fumf hundert ritter wert erchant
het er ze helfe dar gesant
seinem gaste ze huete,
die waren in dem muet,
daz si enphahen wolten,
alz si von rechte solten,
gerhartez her mit ritterschaft.
vor der lecze da mit chraft
ein grabe fuer si gewarfen waz.
nu waren auf dem palas
in den vensteren alle die vrawen chlar,
die wolten gerne nemen war,
wem da so wol geluenge,
daz er den pris errunge.
garel, dem man ie prises iach,
seinen gruez gein den rittern sprach.
dez genaden si im alle do.
si waren seiner helfe vroe
und danchten im seiner chuemfte dar.
do sprach der werde degen chlar:
< wer ist uenser haupt man?
daz suelt ir mich wizzen lan.
ich gesten eu gerne mit helfe bi.>
so sprach der degen falschez vrie.
do sprachens alle geleiche,
arme und reiche:
< wir haben ze haubet manne iuch erwelt.
wir laisten gerne, werder helt,
mit rechten trewen ewer gepot.
wir getrawen ew unde goet,
unser layt, daz hab ein ende
von ewerr werden hende.>
do sprach der degen:< seit daz ir
mir dez getrawet, so volget mir.
wartet ordenleiche auf mich.
ich muezz versuehen und mag ich,
waz er chan, der seinen gewalt
an disen wirt hat gestalt.>
si sprachen:< lieber herre mein,
ir suelt dez gar an angest sein.
wir gesten gern ewer manhait
und rechen auch uenser herczen layt
an in mit willichleicher hant,
die uens hant laydez vil ermant.>
der ritter sprach:< nu volget mir.
ich wil ewch piten dez, daz ir
beleibet an ewer huete.
mir ist dez wol ze muete,
ich wil die viende eine sehen
und wil ew danne dez veriehen,
welhe chraft si muegen han.>
hin rait der uzerwelte man.
sein zingel waren wol behuet
mit manigem werden ritter guet.
nu rait der hohgelobte man
verre von den seinen dan
auf einen puechel duerch schawen.
daz sahen all die vrawen.
nu waz auch von gerhardes her
chomen ein ritter wol zewer,
daz waz ein grave reiche,
gezimiert ritterleiche,
den het deu minne dar gesant.
sein manhayt witen waz erchant.
er hiez der grave rialt
und waz ein chuener degen palt.
gerhart waz sein mag von art.
er sach dort halden auf der wart
gareln, den degen aeuz erwelt.
dez vreut sich der werde helt.
er gedacht:< ich sol hie pris beiagen.>
vil ungeleich einem zagen
gacht er gein im ueber velt.( er vant da streytez vollen gelt)
an dem, den er halden sach.
meinem hern gareln waz auch gach
gein dem ritter unverzaget,
alz mir dew aventewer saget.
in payden waz zesamen ger,
von rabin sanchten si dew sper.
ein reicheu tyost do geschach.
garel in fluegelingen stach
hinder daz oerss wol speres lanch.
dez saiten im die frawen danch,
die dise tyost an sahen.
dem helde si dez iahen,
daz er hete hohen pris.
der degen chuen und weizz
mit hurte wider auf in reit,
uencz er im sein sicherhait
auf genade und duerch genesen pot.
er muezzt ims pieten fuer den toet.
garel sprach:< nu sicher der,
deu mich hat gesendet her.>
der ritter sprach:< wer ist deu?
ich gesicher ir gerne und auch eu.>
< deu ist meines wirtez tochter hie,
der mich hie guetleich enpfie
und mirs wol erpoten hat.
wil du genesen, so ist mein rat,
du pringest ir dein sicherhait.>
darumb pot er seinen ayt,
swaz in deu maget laisten hiezze,
daz er dez nicht enliezze.
do dew sicherhait ergie,
garel im daz oersse vie.
auf saz der bedwungen.
dem da waz wol gelungen,
der belaib al da auf dem plan.
do rait der gevangen dan
gein der puerch, alz er het gesworen.
gareln, dem degen aeus erchoren,
waz sein sper noch gancz beliben,
swie paydew oersse wären getriben
mit sporn hurtichleich dar.
da nam der unverzaget war,
daz dort gein im zoget her,
mit rechter maenleicher ger,
gerhardes her mit chrache
im selben ze gemache
gerhart het sich fuer genomen
und waz verre vor den seinen chomen
duerch tyostiren auf den plan.
nu sach der dysen chuenen man
halden auf der warte.
do gacht er gein im harte.
als er den ritter halden sach,
wider sich selben er do sprach:
< gelueke muezz ez walden.
ich sich dort her halden
einen ritter, dem geleiche,
unverzagetleiche,
alz er welle streitez nicht enperen
mit mir, dez sol ich in geweren.
er habet myt auf geworfem sper,
daz ist auch meines herczen ger,
daz ich hie streyt vinde
vor dicze wirtes chinde.>
er gedacht in seinem muete:
< ia, reicher goet, der guete,
wie mochte lieber mir geschehen,
daz dise vrawen sueln sehen
meinen streit? dez lob ich dich.
deu ich minne, deu hazzet mich
ein tayl von meinen schulden.
ich han wider ir hulden
layder all ze vil getan.
nu enweiz ich noch enchan,
wie ich ir hulde erringe,
wan daz ich si ertwinge,
daz si ir zuernen lazzen muezz
und ich ir hulde und ir gruez
mit gewalt wil erwerfen,
oder ich muez dorumb ersterben.>
sin zimierde, deu waz reiche,
gewappent ritterleiche
waz sein oersse und sein selbes leib.
manich magt und weyb
oben in den venstern saz,
die gerne wolten sehen daz,
wem da so wol gelunge,
daz er den sich errunge
an dem anderm mit gewalt.
garel, der maere degen palt,
beraite sich ze der tyost.
seiner zimierde chost
waz paideu tewer und liecht.
ir ietwedern soumte nicht.
irew oersse, deu waren guet.
gein prise si paide heten muet.
garel gedacht:< daz mach wol sein
der man, der dem wirt mein
so grozzen schaden hat getan.
dez muez er mir ze puzze stan
alhie auf diser hayde.
ich waen, uenz niemant schayde,
seyt er mir ist so nahen chomen.>
mit neide wurden do genomen
dew oersse zen siten mit den sporn.
die werden helde aeus erchoren
so vaste auf ein ander triben,
ich waen, deu sper nicht gancz beliben.
dew prasten von der tyost not.
gerhart wart auf die pluemen rot
gevellet hinderz chastelan.
daz waz im selten e getan.
daz tet der ellens reiche gast.
duerch den schilt und duerch den arm im prast
von der tyost hurte daz sper.
garel waz seines gevelles wer.
nach dem valle er wider auf spranch.
garel in an seinen danch
mit dem oersse nider stiez.
er twanch in dez, daz er im liez
den sik und pot im sicherhayt.
do wolt ir nicht der myt im streyt.
er sprach hincz im:< und pringe si hie
meinem wirte, dem du ie
mit gewalt hast lasters vil getan.>
< neina, tugenthafter man>,
sprach der sigelos zehant,
< wan ich her in sein lant
han geriten mit heres chraft.
er ist worden schadehaft
vil ofte von meinen schulden.
ich wil mit deinen hulden
uber werden dirre noet.
mir waer berayt der pitter toet
von im. ich slueg im seinen sun.
du solt genad an mir tuen,
daz hoehet deineu werdichayt.
mein chumber und mein hertzenlayt
habt ir mir gemeret,
mein hohen muet verchert,
mein hoh gedinge ist verlorn.
ich het mir ze lieb erchoren
die schoenen magt ze weybe,
ze vraeuden meinem libe,
ewers wirtez toechter hie,
die ich aeuz herczen nie verlie,
die muezz ich vrie hie lazzen.
der tag si verwazzen,
der mir hewt ze layde ist betaget.
ich hiet ir minne wol beiaget,
wan ewer ellenthaftew hant,
aeus erwellter wigant,
beget an mir ewer ere.>
< waz gerst du von mir mere?>
sprach garel von dem pluenden tal,
< ich wil dir lazzen ander wal.
nu gib mir dez dein sicherhayt,
daz du nimmer mer chain layt
meinem wirte hie getuest.
dan noch du mir lowen muest,
swenne ich dir poten sent,
daz dich dez iemen wende,
ich bedarf wol ritterschaft,
daz du mit deiner chraft
mir choemst, dar ich dich heize choemen,
oder dir wirt der leib benomen,
sprichest du da wider icht.
in hohem prise man dich sicht,
tuest du daz willichleiche.
du wirdest an eren reiche.>
do sprach von riviers gerhart:
< mein leib, der waz ie bewart
vor soelhez streitez ueber last.
ich waz entschumphentewer nie ein gast,
uencz hewt an disen tag.
helt, ob ich nu sprechen mag,
mein hant verlos den sikch noch nie,
wan von ewer werden hant alhie.
ich wart in streite nie ueber choemen,
ir habt den prise an mir genomen,
swaz ich noch her gestriten han.
nu saget mir, tugenthafter man,
wie seyt ir choemen in dicz lant?
hat ewch iemant her gesant
auf meinen schaden, werder man,
daz suelt ir mich wizzen lan
durch ewer hoheu wirdichayt.
lat eu mein red nicht wesen layt
und tuet mir ewern namen bechant.>
garel, der sprach sa zehant:
< ich wil dir sagen meinen namen.
du darfst auch dich vor mir nicht schamen,
wan ist, daz du mich helfe werst,
ich laiste allez, dez du an mich gerst.
ich pin garel genant.
mich hat auch niemant her gesant.>
er saget im gar dew warhayt,
wie er von artusen rayt
und waz im geschehen waz
vor dinazarun auf dem graz.
er saget im auch, wie daz waz choemen,
daz im dew chueniginne waz genomen.
dar nach er dez gedachte,
wie im der rise prachte
daz widerpot von chanadich.
< also hat dew sorge ir strikch
an artuse, den chuenich, gelayt.
hilfe mir duerch dein wirdichayt,
darumbe lazz ich dir daz leben.
ich wil dir dez mein trewe geben.
ez wirt dir frum und ere,
ich gedienz auch immer mere.>
do sprach von riviers gerhart:
< mein dienst beleibet ungespart
artuse, dem getrewen.
sein chuember muez mich rewen.
durch sein hoehe wirdichait
ist im mein helfe vil berayt.
ich dien ew gern, daz gelaubet ir.
ir suelt dez wol getrawen mir,
tausent ritter aeus erwelt,
die fuer ich eu, vil werder helt,
in ewer dienst und schueczen vil.
ir suelt benenen mir daz zyl,
wenne ich die ritter pringen sol.>
garel sprach:< daz tuen ich wol.
dein rede ist helfe reiche
und wizze sicherleiche,
daz niemant mag geschayden
die vreuntschaft under uens payden,
die wil und ich daz lewen han.
swaz ich dir laydez han getan,
dez solt du auf mich verchisen
und deinen zoern auf mich verliesen
duerch dein selbez ere.
ich gedienz auch immer mere.>
er sprach:< mein veintleicher zoern,
der sy auf euch gar verchorn.>
suest gevruenten si sich payde.
auf der gruenen hayde
zergie ir veintleicher haz.
ir ietwederr lowet daz,
daz sy gesellen wolten sein.
garel sprach:< dem poten mein
warte haime, den sende ich her.
swie dich hayzze varn der,
also solt du danne varn.
got muezze dir leib und ere bewären.>
gerhart reyt wider zue seinem here.
dem waz an ritterleicher were
misselungen sere.
garel het pris und ere.
gerhart sein her an der stat
mit im da wider cheren pat.
die seinen vragten maere,
wie ez im ergangen waere.
do sprach der degen aeus erchoren:
< da han ich hie den sich verlorn
von eines werden ritters hant.
dez ist mein sicherhait sein phant,
daz ich sol wider cheren
nach chlainen meinen eren.
nu wendet mit dem vanen wider.
mein hoech gedinge lit der nider,
den ich in meinem herczen trueg.
ich han schadez doch genueg.
( meinen mach, den graven) rialt,
den hat der helt mit gewalt
mit seiner hant gevangen.
sues ist ez hie ergangen.>
dez chlagten alle geleich,
arme und reiche.
von der purch die vrawen,
die mochten da wol schawen
oben von dem palas,
wie ez da ergangen waz,
daz von rivirs gerhart
also ritterleichen wart
alhie entschumphiert.
dez wart mit lob gezirt
garel von dem bluenden tal.
die leut iahen ueber al,
sein leib, der het hohen pris.
er wart da in maniger weiz
gelobet von den vrawen.
vor vraewden macht man schawen
dez wirtez augen ueber gan.
nu choem auch der gevangen man,
den garel, der wigant,
der iunchfrawen het gesant.
suest chert er gein der buerg dan.
der vil hoech gelobte man
chom geriten al zehant
do er dez wirtez ritter vant
an ir lecze hawen ze wer
gein dem gerhardez her.
fuemf hundert ritter und thausent sariant
er da werleiche vant.
der gevangen ritter zue in rayt,
alz in betwanch sein sicherhait.
zehant bechanten si den man.
er het in laydez vil getan
in streyt mit maenleicher wer.
under al dem gerhardez her
man nindert pezzern ritter vant.
der gagrave rialt waz er genant.
alz in der marschalch ersach,
so rechte lieb im nie geschach.
den ritter er erchant,
pey dem namen er in nant
und vraget in der maere,
waz sein gewerft waere.
do sprach der grave rialt:
< mich betwanch ein ritter mit gewalt,
daz ich im sicherhait muese gewen,
darumbe liez er mir mein lewen,
der gepot mein, daz ich icht vermit,
daz ich gevangen da her rit
in diczez wirtez gewalt.
auch lobt ich dem degen palt,
daz ich praechte mein sicherhayt
der vil minnichleichen mayt,
ewerr iunchfrawen.
got muezz ir ere schaewen.
ich layste gern ir gepot.
nu gepiet ir uenser herre got,
daz si ir zuecht an mir bewar.
mein lewen an ir gnaden gar
stet und all die vreude mein,
wan ich sol ir gevangen sein.>
die ritter vragten:< wa ist er,
der euch hat gesendet her?>
er sprach:< ich liez in auf dem plan.
do er mich von im sande dan,
ich wän, in streyt icht habe vermiten.
ich sach mit mänleichen siten
den helt von riviers gein im varn,
der chan vor schanden sich bewarn,
wan sein leib ist unverzaget.
er hat auch hoehen pris beiaget
her pey seinen zeyten.
in manigen herten streyten
hat er sich tschumphentewer erwert.
sein lob mit volge vert,
daz er hat eren vil beiaget
und dikche in wirde ist betaget.
ich waiz wol, daz er den helt bestat,
swie ez im darumbe ergat.
got ner den leib in payden,
der streyt ist ungeschayden.>
do er in deu maer het gesayt,
gein der puerch er do rayt.
der marschalch, der dez herez phlag,
der sprach:< owe, daz ich dysen tag
ie gelebt. zweu sol mir der leib.
mich solten hazzen ellew weyb,
ob wir den degen aeus erchoren
so wunderleich hawen verlorn,
dez muezzen wir uens immer schamen.
man sol mich ritterleichez namen
immer mer erlazzen.
mein leib, der si verwazzen,
daz ich eine in lie riten
und mit den vinden streyten.
seyt uens goet in dicze lant
het einen so werden helt gesant,
ist der mit streyten ueberladen,
paydeu daz laster und den schaden
ueberwinde ich nimmer.
seinen leib, den chlag ich immer.>
daz oersse er mit den sporn nam.
er sprach:< mein leib muezz vor schame
verterben und vor layde.>
ueber die prayten hayde
waz im snellichen gach.
dez wirtez ritter volgten nach
mit ir paniere.
den helt si sahen schire
auf seiner warte hawen alz e.
er wart, ob da iemen me
nach rueme wolte riten
und in weibe dienst streyten,
dez waz im ze muete gar.
gerhart zog wider mit maniger schar,
alz im gepot der wigant.
sues raumt er der herren lant.
do garel die seinen choemen sach,
gein den rait er und sprach:
< ir herren, war ist eu so gach?
ir wolt dem her leycht reyten nach?
daz lat duerch den willen mein.
gerhart hat mir die trewe sein
gegeben und sein sicherhayt,
daz er eu immer mer chain layt
getuet in disem lande.
ich han darumb ze phande
sein ritterleich ere.
er gemuet ewch nimmer mere.>
dez wurden die ritter alle vro.
der marschalch sprach mit zuechten do:
< herre, wir wanten, ir waert verloren.
edel ritter aeus erchoren,
tuet uens mit hulden daz bechant,
hat ewer ellenthafteu hant
den edeln und den iungen
sicherhayt bedwungen,
waz eu danne eren ist beschert,
und ist sein hoeher pris verzert,
ich maine von riviers gerhart?
so wol uens ewerr chuemfte wart,
so hab wir immer mere
vreud, vrid und ere.>
garel sprach:< daz ist geschehen.>
auch hetens von der purch gesehen
der wirt und die vrawen alle.
mit vroleichem schalle
riten si mit ein ander dan.
nu waz der gevangen man,
den garel, der wigant,
der iunchfrawen het gesant,
alz ir e wol habt vernomen,
auf den reichen palas choemen,
da er den wirt und vrawen vant.
do gruesten si den wigant.
dez genat in zuechtichleiche
der degen ellens reiche.
er het daz harnasch dannoch an.
ueber den palas gie er dan,
da er dez wirtez tochter sach.
fuer die chniet er und sprach:
< frawe tugent reiche,
nu tuet genaedichleiche
an mir duerch ewer selber tugent
und eret ewer chäwsche iugent
an mir. ich pringe ewch sicherhayt.>
so sprach der degen unverzayt,
< dez betwanch mich ein werder man.
ir suelt mich sein geniezzen lan,
der mich hat her gesant.>
dew maget deu iserinen hant
enpfie und hiez in auf stan.
zwen iunchherren hiez si mit im gan
und hiez in pringen an seinen gemach.
mit grozzen zuechten daz geschach,
daz man daz harnasch von im enpfie.
nu lazze wir den ritter hie
an seinem gemach bestan
und sagen, wie der werde man
garel da wart geeret
und sein lob gemeret
von dem wirte und von den seinen.
daz liezzen si wol scheinen
mit dienstleicher trewe.
ein ende het ir rewe
von im einen gar genomen.
si waren ze vräwden wider choemen
von sein eines manhait.
dez wart im hoeher pris gesait.
der wirt waz gar ein alter man.
duerch got het er sich ab getan
dez swertez und ritterleicher wer
und wolt dem himelischen her
dienen immer mere,
doch het er pris und ere
pey seinen zeyten vil beiaget
mit ritters ellen unverzaget.
er waz mit grozzen eren choemen
an sein alter, wan daz im benomen
gerhart het sein vräwde gar.
nu namen si aver vräuden war,
die zue dem lande gehorten.
ir trawren si zestoerten
mit vroleichem schalle.
gein der purch si riten alle
ueber die gruenen hayde
mit vreuden suender layde.
dez wirtez vrewde, deu waz groezz.
seinen alten leib dez nicht verdroz,
er saz auf ein pfärt wol getan
und reit hin nider auf den plan,
da er seinen gast vant.
den helm er im ab gepant,
den pat er im fueren und den schilt.
ich waen, in lueczel daz bevilt,
swaz er im gedienen moechte,
daz seinen wirden toechte,
daz taet er willichleiche
und die seinen alle geleiche.
der wirt zue seinem gaste sprach:
< swaz mir laydez ie geschach,
dez habt ir mich ergeczet wol.
daz ich vil gerne dienen sol,
die weil und ich mein leben han.
iu sol wesen undertan
mein leut, mein lant und mein guet.
ir habet meinen seneden muet
von grozzen herczen layden
und von sorgen gar geschayden,
seyt ir hawet hie den sich genomen.
ir seyt ze saelden mir her choemen.
wol mich, daz ich iuch ie gesach.>
mein her garel do sprach:
< ich wil ew mit der warhait iehen,
ist ew liebes icht geschehen
von mir, dez pin ich vroe.>
der edel wirt danchet im do
mit worten vleizzichleichen
und sein ritter alle geleiche
ergaben sich in sein gepot.
si danchten im und goet,
daz er si het von noet erloest.
si heten nu ze vreude trost.
daz choem von seinen schuelden.
dez genaten si seinen huelden.
sues riten si mit ein ander dan,
der gast, der wirt und sein man,
auf an den hoehen perch,
da si daz herlich werch,
dez wirtez puerch funden
und erweizten an den stuenden
fuer den schoenen palas,
da dew wirtinne auf waz
und ir toechter und ander vrawen,
die moecht man gerne schawen.
der wirt fuert den wigant
also gewappent pei der hant
auf den palas zwe der vrawen schar.
die giengen im engegen gar
und enphiengen in mit trewen wol,
alz man die lieben vreund sol.
dez wirtez chint sabie,
vor falschait deu vrie,
vroeleiche lachent gein im gie.
den helt si minnichleichen enphye
und chust in vor lieb an seinen muend.
ir mueter an der selben stuend
in mit vreuden chueste,
dez si vil wol gelueste,
wan er het ir liebes vil getan.
die andern vrawen nigen im san
alle geleiche.
deu maget zuechte reiche,
sabie, die man pey guet ie vant,
nam den ritter pey der hant
und fuert in ueber den palas.
ein gesidel al da gemachet waz,
dort an der vierden wende,
an dez sales ende,
daz waz harte reiche.
vil gezogenleiche
entwappent sy den wigant
mit ir blanchen linden hant.
den harnasch man behalten trueg.
dew edel iunchfrawe chlueg,
dew hiez palde springen
und reichew chlayder pringen.
deu layt an sich der degen snel.
er twuech den ram von seinem vel,
so daz sein blich gab liechten schein.
nu trueg man tischlachen in,
wan ez waz wol enbeizzens zeyt.
auf dem palas lanch und weyt
richte man die tisch ueber al
mit zuechten auf dez wirtez sal.
der wirt trewen reiche,
der saczte gezoegenleiche
den ritter und die toechter sein.
dar nach saczt er die wirtin,
mit der wolt er selben ezzen.
von im wart nicht vergezzen,
er gab den vrawen ein want.
swaz er ritter in dem palas vant,
die saczt er zuechtichleiche.
der wirt waz eren reiche.
fuer den gast er wider gye,
dyse red er nicht enlie.
er sprach:< vil liebeu tochter mein,
la dir wol bevolhen sein
dysen ritter, deist mein wille gar.>
dew raine, suezze, wol gevar,
dew ganczer tugende nie vergaz,
zir vater sprach:< und chund ich daz,
im gedienen, dez waer ich im berayt.>
garel der minnichleichen mayt
danchte und dem wirte sein.
er sprach:< vil lieber herre mein,
ir habet mir ze vil gegeben.
swaz ich der iare han ze leben,
so chan ich wider dienen nicht
den dienst, der mir hie geschicht
von eu>, sprach der wert degen.
< mein dienst chan unhoech gewegen
gein ewer handelunge hie.>
der wirt do dez nicht enlie,
er danchte im mere dan genuech,
wan er im holdez hercz trueg.
dem ritter er daz trinchen pot
und gnat im, daz er sein noet
mit im het ueber wunden.
do gie er an den stunden
da er selbe wolde siczen.
mit zuechtichleichen wiczen
man ezzen und trinchen fuer si trueg
und gab in allen da genuech.
do si mit zuechten heten gaz,
der ritter pey den vrawen saz,
die begunden chuerczen im den tag.
mit vleizze man dez heldez phlag.
sus ruewet er hie wol drey tage,
nach der aventewer sage,
pei seinem wirte, der waz im hold.
si heten alle verdolt,
wolt er da beliben sein
pey der mayde, die so liechten schein
gab, daz man ir schoen iach.
swer ir schoenen leib gesach,
der iach, den si ze liebe gert,
den hiet dew saeld wol gewert.
si wuenschten alle geleiche,
arme und reiche,
daz in dez gezaeme,
daz er die maget naeme.
dez waz im unzemuet.
garel, der degen guet,
einez tagez urlaub gerte,
dez in ungerne gewerte
der wirt und dew wirtin.
in waer lieb, wolt er beliwen sein
da pey in in dem lande.
ez waz in allen ande,
daz er nicht wolt da bestan.
im wuenschte weyb und man
geluechez, swa er cherte,
daz goet sein saelde merte.
do er nicht langer wolt
beleiben noch solte,
seinen harnasch hiez er im pringen dar.
dez wirtez toechter liecht gevar
wappent do den helt gemayt.
ir waz sein dannen schayden layt,
wan si in in dem herczen trueg,
dez si doch niemant zue gewuech.
do nu der helt gewappent waz,
do choem auf den palas
der wirt und sein weyb mit chäuschen siten.
si begunden hayles dem ritter piten,
daz er sey het von noet erloest.
der wirt sprach:< herre, mein troest
waz vil gar zergangen,
mein hercze waz bevangen
mit senleicher swäre,
mir waz der leib unmäre,
do ich mich nicht moecht erneren,
noch vor seinem gewalt erweren,
der mir hat laydez vil getan.
seyt den gewalt hat under stan
ewer ellenthafteu hant,
so lobt ew leut unde lant,
dez antwuert ich in ewer gepot.>
der ritter sprach:< nu welle got,
ir suelt hie selbe herre sein.
ich lob ew pey den trewen mein,
daz ich die doerperhayt beware.
ich dien ew gerne, swar ich vare.>
er sprach:< herre, ich wil ewch piten,
daz vernemt mit gueten siten.
ob ich ew icht gedient han,
daz suelt ir mich geniezzen lan.
meinen chumberleichen pein
und dez lieben herren mein,
den habet ir von mir wol vernomen.
nu suelt ir uens zestaten choemen
mit helfe, dez hawet ir ere.
ich gediens auch immer mere.>
der wirt zue dem gaste sprach:
< artus, dez chuenigez ungemach,
der muez mich immer rewen.
ich hilf eu gern mit trewen.
ir suelt gefuege helfe nemen,
dez lat ewch duerch zuecht gezemen,
wan ich pin leute worden bar.
doch sent ich tausent ritter dar,
di suellen warten ewerm vanen.
mit einem poten suelt ir mich manen,
wenne ir die ritter haben welt.>
< daz tuen ich gerne>, sprach der helt
und wart der rede harte vro.
seinem wirte genad er do
und dancht im allez guetez.
der wirt waz dez muetez,
daz er den helt gewerte,
swez er an in gerte.
daz het er verdienet wol.
seyt er nu nicht beleiben sol,
so ist zeyt, daz er reyte
und da icht langer pite.
garel, der ellens reiche,
sprach gezogenleiche
zue der magt sabien,
der suezzen falschez vrien:
< vrawe tugent reiche,
ir suelt genädichleiche
tuen an dem vil werden man,
den ich ew gesent han.
ich main den graven rialt.
der ist ein chuener degen palt.
an dem tuet ewer ere,
daz dien ich immer mere.>
dew maget sprach:< herre mein,
der ritter, der sol ledich sein.
swaz er mir laydez hat getan,
daz wil ich gein im varn lan.
schaffet mit mir, swaz ir welt.>
< genade, vrawe>, sprach der helt,
< ir habt ewer zuecht an mir getan.>
urlaub nam der werde man
von der mayde minnichleiche.
deu vil tugentreiche
chuest den helt und bevalh in got
mit gueten trewen an spot.
von seinem wirte er urlaub nam
und von der wirtinne alsam.
do bevalch in got der raine wirt.
al daz gesinde nicht verbirt,
si ergaben in in goetez segen.
von dem palas gie der degen,
da er sein oersse gesatelt vant.
dar auf saz er zehant
und rait fuer daz puergtor.
da vant er dez wirtez ritter vor,
die heten daz ungerne vermiten,
mit dem helden si alle riten
von der puerch verre auf den plan.
grave rialt reyt mit im dan.
garel, der degen ellens reiche,
der nam urlaub zuechtichleiche
von dez wirtez massenie.
hin reit der falschez vrie.
urlaub nam der degen palt,
der edel grave rialt.
nu waz auch auf die widervart
der helt von riviers gerhart
mit seinem her gewant.
der wirt het immer mer sein lant
mit fride, an allen ungemach.
dem herren garel man iach,
daz er waer pider und guet.
si trugen im alle holden muet,
paydeu weyb und man.
suest schiet der helt gepriset dan
nach dem risen auf die vart,
da im hin gezaiget wart.
der edel grave rialt
nam urlaub von dem degen palt.
do bevalch in got der werde man.
rialt, der grave, rayt dan
haym gein seinem lant.
e er von im want,
do dancht er dem degen snel.
rialt und garel,
die schaident sich payde
vreuntleichen auf der hayde.
gein riviers chert rialt.
garel, der degen palt
reyt mit rechter frag
auf des risen slag
gein chanadich, dem chuenichreiche.
sus chom der degen lobleiche
mit unverzagtleichen siten
in ein schoen walt geriten,
der waz vräuden reiche.
dar inne wunnichleiche
dew chlain vogel sungen.
ir stim suezze erchlungen,
ir singen wunichleich erhal
uber perg und ueber tal.
wie da gesanch gesange galt.
in den vreuden cham er duerch den walt
anderhalb auf ein gruen plan.
da sach er reyten einen man
dort auz einem walt her
gein im mit aufgewarven sper,
also er tyostieren wolt.
von gestain und auch von golt( waz sein zimierde reich. sein wappenroch, der waz chostleich, von einem phelle, der waz guet, der glast alsam ein gluehendeu gluet von gestain und auch von golt,)
geziret, alz er wolt.
sin schilt waz gruen al sam ein graz,
ein leb dar auf erhawen waz
von arabischem golt,
alz er selb wolt.
dar ob ein reicheu puekel waz,
deu glast alsam ein spiegel glas.
sein deke ein gruener samit,
gesniten lanch unde weyt.
dar under ein dach von iser veste.
sein oersse, daz waz daz beste,
daz ie chain man ueber schreyt.
der helt vermezzenleichen rayt
gein im ueber den anger.
do saumt auch sich nicht langer
der ellensreiche garel.
der helde chuen unde snel
berayte sich zue der tyost.
seiner zimirde chost,
dew waz hart tewer,
noch gelpher dan ein viwer
waz sein wappen. sein gurseyt
und sein deke ane streyt
waz reich und guet genuech.
swaz er an im ob dem iser trueg,
daz waz mit golde geeret
und mit edeln stain gehert.
seines schildez tach waz härmein,
dew puekel, die gab liechten schein
von tiwern edeln gestain,
groezz unde chlain.
auch fuert der degen milt
auf dem härmein schilt
von swarczem zobel ein pantel.
daz waffen trueg der degen snel.
her garel, alz ich han vernomen,
sach gein im ritterleichen choemen
vermezzenleichen, alz im zam,
den herczogen gylan.
sues waz der maenleich man genant,
galis hiez sein lant.
er waz in streyt ein ritter guet.
garel het auch hoehen muet.
nu gedachten diz zwen man,
ob einer gesiget dem andern an.
der da den sich het genomen
und den andern ueber choemen,
der het dez immer mere
paydeu pris und er,
alz mir deu aventewer saget.
gilan, der degen unverzaget,
sein oersse mit sporn nam.
garel, der tet auch alsam.
sues waz in zue ein ander ger.
von rabin sanchten si dew sper,
si triben huertichleich dar.
ir ietweder nam vil rechte war,
wie er den andern valt
und an im pris gezalt.
ein reicheu tyost da geschach.
ir ietweder den andern stach
mit oersse ze tale auf den plan.
die zwene muetez reiche man,
die sprungen wider auf zehant.
ir ietwederr in der schayde vant
irew swert, die sere sniten.
die schilte warn unvermiten,
die hiwen si ze stuken dan.
der herczoge gilan,
dez slege warn harte grozz.
gareln der helm laute erdoz
von seiner ellenthaften hant.
auch wert sich der wigant
also ritterleichen.
gilam, dem ellens reichen,
slueg er manigen starchen slag,
der im also swaer wach,
daz er in chowme getrueg.
ir getat waz ritterleiche genueg.
er slueg im manigen starken swanch,
daz fewer aeus den helmen spranch,
alz si wären angezuent.
ir ietwederem wart wol chunt
dez andern ellen und sein chraft.
ir ietwederr chainer ritterschaft
so herter nie begunde,
uentz an die selben stunde.( garel slueg im einen slach, daz er vor im nider lag.
vil snel er wider auf) spranch.
garel in aber nider swanch.
den helm er im abe prach,
gein im er zuechtichleichen sprach:
< dein leib muez dez toedez wesen.>
< neina, helt, la mich genesen,
daz hoehet deinen preys paz.
hab ich verdienet deinen haz
mit unfuege, deist mir leyt.
dez vergiz duerch dein wirdichayt.
ich pin ein fuerste und han aygen lant,
daz nim ich gern von deiner hant.
dez ruech mein sicherhayt hie nemen.
meines toedes sol ewch nicht gezemen.>
do gedacht mein herr garel:
< duerch waz slueg ich den degen snel?
der hat mir laydez nicht getan.
ich wil in gern lewen lan
duerch seinen ellenthaften muet.
er ist fuer war ein ritter guet,
chuene unde manhaft,
und phliget so gueter ritterschaft,
daz erz von rechte geniezzen sol.
ich bedarf auch seiner helf wol.>
garel, der tugenthafte man,
sprach:< ich wil dich leben lan
duerch dein hoehe wirdichayt,
daz mir dein helf sey berayt,
swenne ich dich umbe helf pite.
so ere dein zuechte da mit,
daz mir dein helf wert bechant.>
gilam sprach:< dez sey dein phant
mein trewe und mein saelichayt,
daz dir mein helf sey berayt,
die weil und ich daz leben han.>
auf liez er do den werden man.
sy sazzen nider payde
auf die gruenen hayde.
garel und gylan,
ir ietwederr do began
den andern prisen sere.
garel sprach:< mein ere
het ich von dir nach verlorn.
edel ritter aeus erchorn,
dein ellen het mich pracht in not,
ich voerchte den pitterleichen toet
von deiner hant enphahen.
ich wart noch nie so nahen
in chainem streyt ueber choemen.
du hiet vil nach den sich genomen
an mir, aeus erwelter man.>
do sprach der fuerste gilan:
< herre, ir suelt die red lan.
swaz ich noch her gestriten han
seyt ich streytez von erst began,
daz ist mit chinden her geschehen.
ich wil eu mit der warhayt iehen,
ich waiz alrest, waz vechten ist.
daz wayz uenser herre christ,
daz ich verloez den sigk noch nie,
swaz ich han gestriten ie,
wan von ewer werden hant.
aeus erwelter wigant,
waz hoeher eren an ew leyt,
ewer lob in manigen landen weyt
noch vil suezz erhelen sol.
nu wizzet, herr, ich gan ew wol
aller eren>, sprach der werde man,
< swie ir mir habt gesiget an.>
mein herr garel do sprach:
< swaz dir von meiner hant geschach,
dez gie mich not und muest mich weren,
ob ich den leib wolt erneren.
dez twanch mich dein manhayt
und dein ellent unverzayt.
nu vercheuse auf mich den selben haz.
du solt mir wol gelauben daz,
daz ich ez immer dienen wil.
sues lobten si ein ander vil.
ietweder dem andern prisez iach.
mein herr garel do sprach:
ich lob dez unsern herren christ,
daz ez also ergangen ist,
daz doch niemant hat gesehen,
waz von uenz payden ist geschehen.
dez vreut sich daz hercze mein,
wan du muest mein geselle sein
hinnen fuer immer mere.
got, der hat wol ere
der tugent und der manhayt,
die er hat an dich gelayt.>
do sprach gylan, der fuerste weyse:
< fiancze, ere unde pris
dein werleich hant ab mir erstreyt.
daz erlat mich wol der werdichayt,
daz ich dir geb geselleschaft.>
garel sprach mit trewen chraft
zue dem fuersten unverzaget:
< swaz ich hie eren han beiaget,
dez wil ich selten ruemen mich.
nu gelaub mir, und han ich dich
mit ichte beswäret, daz ist mir layt.
du gaeb mir dein sicherhayt,
daz du mit trewen tuen solt,
swaz ich dir gepieten wolt.
dez wiz nu ledich und layste mir
geselleschaft, sam tuen ich dir.>
si wurden payde dez enain,
daz si gelobten under in zwain
ein geselleschaft, deu werte seyt
mit trewen ein vil lange zeyt.
do sprach der fuerste gilan:
< helt, du solt mich wizzen lan,
von wanne pist du her geriten?
ich wil dich vreuntleichen piten,
daz du mein rede icht habest fuer zoern.
edel ritter aeus erchoren,
tue mir dein vart bechant
und wie du selbe seist genant.
daz dien ich immer umbe dich.>
garel sprach:< daz tuen ich.
ich sage dir rechte meine vart,
meinen namen und von meiner art.
garel, so pin ich genant
und von dem bluenden tal erchant.
von britanien pin ich her geriten.>
mit vil zuechtichleichen siten
saget er im dew märe,
wie ez ergangen wäre
artus, dem vil werden man
und wie er nach dem risen dan
nach aventewer waz geriten.
er sprach:< helt, ich wil dich pitten,
daz du duerch deine werdichayt
mir helfest artuses lait
mit deiner manhait rechen,
so du daz muegest gezechen.
daz dien ich immer mere.
dein pris und auch dein ere
und auch dein hoech werdichait,
die mach ich lanch und prait.
wil du uens helfe pringen,
so mag uens wol gelingen.>
do sprach der fuerste gilam:
< artus, den eren ie gezam,
ist der in soelher swär,
daz sint mir laydeu mär.
duerch sein hohe werdichait
ist dir mein helfe unversait.
zwen tausent ritter fuer ich dir,
dez solt du wol getrawen mir,
die wil ich welen aeus meiner schar.
ich fuer auch zwen tausent schueczen dar
und zeiser zwen tausent sariant,
die pesten ueber all mein lant.
die helfe nim fuer guet von mir.
swaz ich mag gedienen dir,
daz tuen ich willichleiche.>
garel wart vreuden reiche.
er sprach:< traut geselle mein,
nu ist an mir worden schein
alrest dein raineu trewe,
mein hoeher muet all niwe
von deinem trost ist worden geyl.
du hast so hoeher eren tayl,
dein rainez hercz vil tugende phliget,
dein lob hat schanden an gesiget,
dein leib nach eren werfen chan.
got waiz wol, daz ich angest han,
daz mich got dez lewens phende,
e ich mit meiner hende
dyse er umb dich verdienen muege
mit soelhem dienst, der wol tuege
gein deiner hoehen wirdichayt.>
so sprach garel, der degen gemeyt.
gilam, der ie tugende pflag,
sprach:< waz ich gedienen mag,
daz tuen ich willichleiche.>
die helde lobez reiche
stuenden auf und giengen dan
und viengen irew chastelan.
auf sazzen si da payde.
ueber die prayten hayde
riten si mit ein ander dan,
die zwen hoech gelobten man.
ietwederr waz dez andern vro.
gilam, der fuerste, chlagte do
dem herren garel seineu layt.
er sprach:< herre, waz iemant sayt,
so sten ich aller vreuden ploz.
mein chumber, der ist al ze grozz,
wan daz ich vreude han von dir.
du solt daz wol gelauben mir,
daz ich grozze swäre han.>
garel sprach zu gilan:
< herre, geselle, du solt mir sagen
deinen chumber, la mich mit dir tragen,
swaz dir laidez wirret,
mein helfe daz nicht irret.
mag ich dein lait understan,
daz tuen ich gerne, swa ich chan.
hat dir iemant icht getan,
daz solt du mich wizzen lan,
daz hilf ich dir rechen, swa ich mag.
got lazze mich geleben den tag,
daz ich in dem dienst dein
erschine, traut geselle mein.>
gilam wart der rede vro.
zue dem herren garel sprach er do:
< herre, ich han ein aigen lant,
da pin ich herre genant
und gewaltich voget sunder wan.
ze einen zeiten mich her tristran
von grozzem chumber loste,
der choem mir auch ze troste,
wan er mir einen risen slueg.
der tet mir laydez genueg
mit raube und mit prande
da haym in meinem lande.
den slueg er duerch den willen mein.
ich gab im ein huendelein,
daz waz bititgriur genant.
daz mir duerch minne het gesant
ein reicheu goettinne.
mit listichleichem sinne
ein zuenel waz gehangen dar an,
den do erhoert chain man,
swie trorich sein hercze wäre,
ez benäm im sein swäre.
swenne er den chlanch erhoerte,
sein truren sich zestörte
und gewan ze vreuden gueten muet.
dein trost mir verre sanfter tuet,
den ich von dir vernomen han.
ei, tugende reicher werder man,
waz mir laidez ist geschehen,
dez wil ich allez dir veriehen,
geselle und lieber herre.
ez leit hie pei unverre
ein purch, da suel wir uencz sein.
deu wirtinne ist deu swester mein,
der wirt hat rainez mannez sit,
im volget tugent und ere mit,
an trewen gewancht nie sein muet,
er ist piderbe unde guet.
der hat zwen suen, die ritter sint,
die sint meiner swester chint.
der haizzet ainer alexander,
floris haizzet der ander.
die sint im paide gevangen.
wie daz sey ergangen,
daz vernim duerch dein wirdichait.
der ein nach aventewer reyt
auf disem walt duerch pris lon.
ein ritter haizzet eskilabon,
der choem im do wider ritten.
mit unverzaegleichen siten
tyostirten si wider ein ander.
mein nef alexander
waz leibez also chranch,
daz eskilabon in dez bedwanch,
daz er im gab sein sicherhait
und gevangen mit im rait
auf sein puerch ze belamunt.
dew maer wuerden schier chuende
her in meins gesweien lande.
da in recht wart bechant
sein vanchnuez waz in layt.
floris gewappent nach im rait
und wolt in wider gewunnen han
mit streit. ez moechte nicht ergen,
doch versuechte ers ritterleiche.
floris ist ellens reiche.
vor belamuent auf dem plan
ergahet er den werden man
auf dem schoen gevilt.
eskilabon, der wilt,
tyostirt wider in
und fuert in auch gevangen hin.
do floris gevangen wart
und im an seiner nachvart
also sere misselanch,
dez wart an hohem muet chranch
mein swager und die swester mein.
an den waz grozzer iamer schein
vor layt nach ir chinden.
ich wän, iemant moecht vinden
zwen ritter also tugent reiche.
ich waen, geleich
nie wart gepoern von mueter frucht.
an in leyt mänleichew zuecht,
cheusch und aeuz erwelter preys.
ey, alexander und floreys,
wie mich riwet ewer tugent
und schult ir ewer suezzeu iugent
in vanchnuez niezzen,
dez mag mich wol verdriezzen.>
garel sprach:< nu sag mir mer,
eskilabon, wer ist der?
ist er chuenich oder fuersten genoez?>
er sprach:< er ist ein fuerst groezz,
edel und reiche.
er hat vermezzenleiche
manigen hohen preis beiaget.
sein leib ist gar unverzaget,
sein nam weyten ist bechant,
ze der schoen wilt ist sein lant,
er haizzet auch selbe der wilde.
do ich auf dem gevilde
dich heut gein mir reyten sach,
meinem herczen lieber nie geschach,
ich want, ez waer eskilabon.
do ich dich also schoen
gezimiert sach gein mir reyten,
ich want, ich solt streiten
mit dem, der mir hat layde getan,
daz waz mein acht und auch mein wan.
ich choem duerch streit her in dicz lant,
daz gelaub, chuener weygant.
ich wolt mit im gestriten han,
daz hat dein manheit understan.
auch wil ichz noch versuechen,
wil got meinez haylez ruechen,
so chan mir laidez nicht geschehen.
ich wil benomen noch gesehen
eskilabon, den wilden.
niemant gueter sol daz bilden,
sein grozzen ueber muet,
den er an manigem ritter tuet,
alz ich han von im vernomen.
swen er in streit hat ueberchoemen,
daz er im sein sicherhait muez geben,
der muez in seinen panden leben
immer uencz an sein toet.
er gicht: « daz ist ein grozzeu not,
si werden nimmer von mir vrei »,
deu weyl er umbetwungen sey
von einez frumb mannez hant.
vier hundert ritter werd erchant
hat er in seinen panden,
ze sigel und ze phanten,
die er in streite hat ueber choemen
und ir sicherhait genomen.
die muezzen pei im alten,
wellen si ir ait behalten,
den si dem helt habent gesworn.
manich edel ritter aeus erchoren,
die muezzen da beleiben
und die zeyt vertriben
in vanchnuez immer mere.
doch beget er wol sein er
an in mit schoener huet.
si lebent nach ir muet.
swaz dez manez hercze gert
von chuerczweil, dez ist gewert.
si habent chuerczweil vil
mit hunden oder mit vederspil,
tanczen, buhurdiren,
etwenne turniren,
die vreude pruefet in der wirt.
soelh tugent er gein in nicht verpirt.
si lebent nach ir willen gar,
daz ich dir sag, daz ist war,
wan daz si dez ir sicherhait
habent gegeben und ir ait,
daz si von dem lande nicht varen
und ir zuecht dar an bewarn,
ez wär, ob im ein sälich man
den sich moecht behaben an.
so wärn si ledich al zehant.
duerch daz choem ich in dicz lant
und wolt versuehen auch mein hayl.
waz ob mir goet der saelden tayl
geyt, daz mir gelingen sol,
ich getraew dez seiner guet wol,
er lazz mir nicht missegan.
gesig ich an dem werden man,
so ist mein arbait wol gewant,
ob icht hie erloezet mein hant,
swaz der gevangen ritter sint
und auch meiner swester chint,
daz muez ich versuehen.
got muezze meinez haylez ruechen.>
garel sprach:< wie ist das choemen,
daz er hat sich an genomen
also grozze unhobschayt,
alz du mir von im hast gesayt?
daz ist ein wunderleicher sit.
er chrenchet sein preys da mit,
daz er so swacher fuere phliget,
swem er in streyte an gesiget,
daz er dem nicht genade tuet,
daz ist nicht ritterleicher muet.>
gilam sprach:< dez waiz ich nicht
ich waiz wol, daz man im gicht,
daz er gancze tugende hat.
sein leib ist ane missetat,
er begie nie chain falschayt,
wan alz ich dir han gesait.
ez ist von einem zoern choemen,
daz er sich hat an genomen
den sit, alz ich dir han gesaget.
sein leib, der ist gar unverzaget.>
garel sprach:< ich sag dir daz,
daz ich im ser pin gehaz
duerch sein grozz unhoebschayt
und wizze fuer die warhayt,
daz ich in selbe wil bestan.
er muez die ritter ledich lan,
die er da gevangen hat.
duerch die selben missetat
pin ich im sicherleichen gram.>
do freut sich her gilam,
do er seinen ernste rechte ersach.
zue meinem herren gareln er do sprach:
< helt, so wilt du nicht enbern,
du wellest ritterschafte gewern
den werden helt eskilabon.
nu tuez duerch deinez preisez loen,
la mich da mit dir reiten.
wir suln da paide streiten,
wan eskilabon der site phliget,
daz in daz harte unhohe wiget,
choement hundert ritter in sein lant geriten,
die werdent streitez nicht vermiten,
ob si streitez geruechten
und aventewer suechten.
choement auch zwen ritter dar
duerch ritterschaft, von seiner schar
werden si streitez wol gewert.
swie man ritterschaft gert,
wil man mit scharn streiten
oder ein nach preis riten,
den wechsel vindet man wol da.>
garel sprach:< nu sag mir, wa
get deu straz in sein lant
und tue mir daz rechte bechant,
wa ich vinde den degen.
ich han mich dez gein im bewegen,
daz ich wil mit im streiten.
wil du mit mir reiten,
daz ist mir lieb und pin sein vro.>
gilam sprach:< mein muet stet so,
daz ich vil gern mit dir var.
den rechten weg weise ich dich dar,
der ist mir lang wol bechant.
sein lant und meinez swager lant
schaidet niwan dirr walt.
ich sag dir, chuener degen palt,
vil rechte die gelegenhait.
vor belamuent ein anger prait
leit von bluemen reiche.
dar auf tägleiche
ritterschaft vil ergat.
ein schöneu linde auch da stat,
weit geleittet umb sich.
ein mure harte maisterleich
die linden umbevangen hat.
innerhalbe der mawer stat
vil liechter bluemen manichvalt.
die bluemen hat er mit gewalt
erwert, daz si noch niemant prach,
er mueste leiden ungemach
von seiner ellenthaften hant.
er nimt allez hoheu pfant.
swer einen chrancz da prichet,
sein hant ez also richet,
daz im ein zaghafter man
sein bluemen wol mag lazzen stan.
swer aber da prichet einen chrancz,
dez lob ist in wirden gancz,
wan dem muez er ledich lan
manigen hoechgelobten man,
die sein lob fuerent in allew lant,
da von sein preis wirt weit erchant.
nu hoere, degen here,
von der aventewer mere.
ez hat der wilde eskilabon
duerch seiner wirdichait loen
seinen garten wol gezirt,
sinwel und nicht gevieret,
von edelm märmel staine,
lauter und rain,
die sint vierslaht gevar.
den garten hat gemaistert dar
eskilabon duerch hoehen muet.
dar in stet maniger hande bluet.
dew mawer ist märmelstaine,
geschahzabelt chlaine,
roet, gruen, weiz und gel.
dew mawer ist rechte sinwel,
die umb den wuercz garten gat.
ein sparwär da gebunden stat
auf einem aste der linden,
den sol er enbinden,
der den chrancz geprochen hat.
der spärwär danne dez nicht enlat,
er fliege auf die puerch zehant
und tuet in allen daz bechant,
daz der chrancz geprochen ist.
so sumet sich nicht langer vrist
eskilabon, der choem zehant
und wil fuer seinen chrancz ein pfant
mit ritters hant erringen.
sol dir an im gelingen,
so hast du eren vil bezalt.
ei, uzerwelter degen palt,
waz hoeher eren an dir leyt,
ob dir da goet geluech git.>
garel sprach:< mein will ist gancz,
daz ich ze belamuent den chrancz
wil prechen, dez der wilde pfliget.
sin gewalt vil leichte der nider liget
und sein grozzer uebermuet,
den er an manigem ritter tuet.>
gilam wart der rede vro.
zue hern gareln sprach er do:
< wir sueln heint gemachez phlegen,
seit du dich streitez hast bewegen
mit eskilabon, dem degen snel.>
< dez volg ich gern>, sprach garel.
mit vreude si do payde
ritten ueber die hayde.
ez waz wol gein dez abendez zeit,
do sich verendet het der streyt,
den si payde taten.
ir haz, der waz geraten
ze einer stäten freuntschaft,
deu wert mit ganczer trewen chraft
under in paiden uencz an ir toet.
ietweder dem anderen pot
mit trewen seinez dienstez vil.
der rede ich hie geswigen wil
von ir paider vreuntschaft.
die zwen ritter ellenthaft
riten mit ein ander dan.
garel unde gilam,
eineu purch sahen si glesten,
die schoensten und die pesten,
da ie landez herre auf gesaz.
garel sprach:< wez puerge ist daz,
die wir dort vor uens ligen sehen?>
gilan sprach:< ich mag wol iehen,
man sicht uens heint vil gerne da.
der wirt ist mir eren gra
worden her von chindez iugent.
er hat auch in dem alter tugent.
dyseu purch und dicze lant
dienent meiner swester hant.
wir sein in got willechomen.
swie vil in vreuden ist benomen
an ir lieben chinden,
ich wän, wir an in vinden
vil guet handelunge.
ez gesprach noch nie chain zunge
von disem wirte nicht wan wol.>
< von rechte er dez geniezzen sol.>
also sprach mein herre garel.
suest choemen dise helt snel
auf dez wirtez puerch geriten.
der enphie si wol mit vreuden siten.
dew wirtinne si vil gern sach.
ich wän, ir lieber nie geschach,
do man ir saget märe,
daz ir prueder choemen wär.
den het si lange nicht gesehen.
si sprach:< ich mag wol hailez iehen,
seyt mein prueder chomen ist.>
der wirt hiez si in chuerczer vrist
die helt entwappen schir.
gilam, der degen viere,
hiez pald ein wazzer pringen.
dar nach sach man springen.
zwen iunchherren chlar
prachten wazzer und ein twechel dar.
ietweder sein hant pei twueg.
reicheu chlaider man in dar trueg.
dew chlaider legten si do an.
der wirt alz ein beschaiden man
sein swager pey der hent vie,
mit im er besunder gye.
do sprach der alt weiz man:
< helt, du solt mich wizzen lan,
wer ist diser ritter chlar?
ich gesach nie man so wol gevar,
noch so ritterleiche gestalt.>
gilam sprach:< der degen palt
choem mir hewte wider riten.
mit unverzägleichen siten
twanch mich sein hant in stritez not,
daz ich im fuer mein sterben pot
mein ritterleiche sicherhait.>
dew rede waz dem wirte lait.
er sprach:< owe, gylan,
von deiner entschumphentewer vernam
ich noch nie nicht mere.>
< nu chlag mich nicht so sere.
ich han ein tschumphentewer gedolt,
deu mir vreude hat erholt.
do mir der degen unverzayt
vil ritterleichen an erstreyt,
daz ich im dez mein sicherhayt
mueste geben und meinen ayt,
daz ich laiste sein gepot,
do schied er mich von grozzer not.
mich lie der chuene helt gemayt
ledich meiner sicherhait
und muest im lowen geselleschaft.
dew sol haben stäte chraft.
immer mer under uens paiden
ist deu vreuntschaft ungeschayden.
do ich dem degen unverzayt
unsern grozzen chumber chlayt
umb meiner lieben swester chint,
dew uens noch gevangen sint,
daz chlaget er also sere
alz ich oder dannoch mere.
er gicht, er welle dez nicht lan,
er welle eskilabon bestan.
zue seinem ellen han ich trost,
daz ewer suen werden erlost
von seiner ellenthaften hant.
got hat in her ze trost gesant.>
der wirt wart der rede vro.
zue hern gareln gie er do
und nam in guetleich pei der hant.
er sprach:< nu seit in dicz lant
an der stund got willechoemen.
ewer chumft ich gern han vernomen.
ir suelt gewaltich herre sein
allez, dez da haizzet mein.>
er sprach:< genad, herre, dez ist ze vil.
die rede ich immer dienen wil.>
also sprach mein herr garel.
der wirt fuert den degen snel,
da in deu wirtinne enphie.
deu vil vroeleichen gye
gein ir prueder gilan
und wolt in gechuest han.
der helt ellensreiche
sprach gezoegenleiche:
< swester, dez wil ich noch enpern.
vräwe, ich wil mit hulden gern,
nu chuesse den gesellen mein.>
die vrawe sprach:< daz sol sein.>
garel si mit chuesse enpfie.
gein ir prueder si do gye,
mit vraewden si den chueste,
dez si vil wol gelueste.
si nam ir prueder pei der hant,
dort an dez balastez want
zue ir prueder si gesaz.
der wirt dez selben nicht vergaz.
garel mueste zue im siczen.
mit zuechtichleichen wiczen
vraget in der wirt der märe.
von wanne sein raise wäre.
garel saget im deu mär,
wie er dar chomen wär.
der wirt chlaget artusez layt.
er sprach:< herre, eu wär berayt
mit trewen al die helfe mein,
wan daz ich chumberleichen pin
in meinem herczen nahen trag,
den ich got von himel chlag.
iu hat mein swager leicht gesayt
meineu chlaegleicheu lait,
dew ich in meinem herczen trag,
paydeu nacht und tag.>
garel sprach:< mir hat gesait
gilam wol ewer herczen lait.
nu suel wir got getrawen wol,
er helfe uens, wan er helfen sol
iesleichem man nach seinen trewen.
ez moecht in noch gerewen,
der eu hat herczen lait getan.
benamen ich wil in bestan.
er muez mir die gevangen geben
oder ich wil mit den andern lewen
in der vanchnuesse sein
und wil auch den selben pein
mit den edeln rittern tragen
oder ich muez an im preis beiagen.>
do der wirt seinen ernste rechte ersach,
zue dem ritter er do sprach:
< got muez eu den leib bewaren
und lazz euch saelichleich gevarn.>
deu wirtinn auch dez nicht vergaz,
do si pei ir prueder saz,
si begunde in vragen märe,
wer der chlar ritter wäre.
gilan ir sagen do began:
< er ist der aller tewrist man,
der ie helm auf haubet gebant.
uens sol sein ellenthafteu hant
von unsern herczen leyden
und auch von chuember schayden.
er wil eskilabon bestan.
fuer war ich daz vernomen han.>
deu vrawe sprach:< so helf im got,
der helf getrewleich gepot,
und lazze im nimmer missegan.
wil er in duerch uens bestan?>
< ia, vil liebeu swester mein.>
< dez muez er immer saelich sein.>
auf stuend deu iamers reiche
vil gezoegenleiche.
ir prueder nam si an deu hant
und gie, da si den wigant
pei ir wirte siczen sach.
der helt stuend auf. deu vrawe sprach:
< vil lieber herre, mir hat gesayt
mein prueder, daz ir uenser layt
im mit trewen helfet chlagen.
got lazz euch saeld und er beiagen,
dez pit ich in duerch seinen toet,
und lazz euch choemen nimmer in noet.
er helf eu mit eren dan.
swaz ich vrewden ie gewan,
die hat mir eskilabon benomen.
ich pin in grozzen chuember choemen.
daz chlag ich ewer manhayt.
nu helfet rechen mir mein layd
durch got und eret alleu weib dar an.>
die vrawe wolt dem iungen man
ze fuezzen gevallen sein.
< nein, vil liebeu vrawe mein>,
sprach der ritter,< dez tuet nicht.
swer euch vor meinen fuezzen sicht,
der nimt mich darumb in seinen spot.
dez erlat mich, vrawe, duerch got.
daz ich ez immer dienen wil.
dem chuenige artus wär ze vil,
daz ir im vielet an sein fuezz.
nu wizzet, daz ich immer muezz
ew dienen, daz ir michz erlat.
der euch also beswäret hat,
den wil ich sicherleiche bestan.
er muez eu ewer suen lan
oder ich muezz sein gevangen sein.
daz habt auf deu trewen mein.>
dez genadet im dew wirtinne.
nu trueg man tischlachen in.
der wirt ezzen wolte.
swer vor im siczen solte,
den gab man allen wirtschaft da.
dar nach hueb man die tische sa.
daz waz auch zeit. do man da gaz,
der wirt pei seinem gaste saz
und chuerczet im die stuende,
so er peste chuende,
uencz daz man solte slaffen gan.
der wirt hiez auf den palas san
schenchen schoen. do daz geschach,
dew vrawe stuend auf. zue irem gaste si sprach:
< goet lazz euch senfter rue phlegen,
guet nacht geb eu der gotez segen.>
< genade, vrawe>, sprach der iung man.
sues gie deu hausfrawe dan.
den wirt si pei dem gast lie.
ir prueder mit der vrawen gie,
uencz er si pracht an ir gemach.
er gie hin und sprach
ze dem wirte:< ez ist wol slaffez zeyt.>
in einer chemenaten weit
waz in gebruevet ir gemach.
der wirt stuend auf und sprach:
< herre, ir suelt slaffen gan,
guet nacht wil ich von eu han.
gilam, la dir bevolhen sein
dysen ritter duerch den willen mein.>
< daz tuen ich gern>, sprach gilan.
mit urlaub gie der wirt dan.
gareln nam do gilan
pei der hant und fuert in dan,
da man het gebruevet ir gemach.
man entschuht si. do daz geschach,
da trueg man slaftrinchen dar,
gilam und dem degen chlar.
si trunchen und legten sich.
vil semftichleich, dunchet mich,
waz in gebruevet ir gemach.
dez morgens, do der tag auf prach,
do lagen si nicht lenger da.
si stuenden auf und giengen sa,
da man goet ein messe sanchk.
paydeu ir hercz und ir gedanchk
waz gein goet rain und guet.
si befulhen sich, also man tuet,
dem hoehsten got vil tewer da.
do man gesanchk, si giengen sa
auf dez wirtez palas,
da der tisch gerichtet waz.
auch waz deu wirtinne choemen
und der wirt, alz ich han vernomen.
der nam ir wol mit trewen war.
do garel, der degen chlar
und gilam enbizzen waz
auf dez wirtez palas,
si begunden urlaubez gern.
dez wolt si nicht der wirt gewern.
er pat si da beleiben
und pei im deu zeit vertreiben,
uencz in wuerde berayt
nach ir willen wappenchlayt.
daz ir waz verhowen gar.
si waren auch der schilte par
worden in dem streite.
in vil chuerczer zeite
wart in mit choest wol berayt
newe schilt und newez wappenchlayt.
doch rueten si da siben tag
nach der aventewer sag,
daz man ir pflag mit trewen wol,
also man werder leute sol.
garel und gilan,
die zwen hoech gelobte man,
wurden pede dez enain,
einez morgens, do der tag erschain,
daz si wolten reiten
gein belamuent duerch streiten.
si giengen auf den palas.
ir harnasch in dar choemen waz.
ietwederr wappent sich zehant.
nach ir oerssen wart gesant,
der waz dez nachtez wol gepflegen.
der wirt het sich dez bewegen,
daz er in het geniwet gar
ir zimirde liecht gevar.
garel der märe degen guet,
sein deke waz rot alsam ein pluet,
sein wappenroch, sein guersit
waz pedeu lanch und weit.
gilam waz gruen alsam ein graz.
auf einem newen schilte waz
ein erhabner lewe von golde,
alz er selbe wolde.
von einem gruenen sameit
waz sein wappenroch, sein guersit
und auch sein decke reiche genuch.
swaz er an im ob dem isen trueg,
daz waz noch gruener dan ein graz.
von golde dar auf gebildet waz
lewen, die gaben liechten schein,
ir augen waren rubein.
auf seinem helm stuend ein lebe,
der gint weit mit seiner chlewe,
recht alsam er lebte
und ob dem helm strebte.
also waz er gezieret
und wol gezimiert.
garel, der trueg auch reiche chleit.
ain pfelle, der erzaiget reicheit,
der waz in arabe geworcht.
dez fuert der degen ane vorcht
wappenroch und guersit
und ain decke lanch und wit,
daz waz noch roeter dann ain pluet.
von arabischem goeld guet
lagen dar auf pantel.
garel, der degen snel,
seinez schildez dach waz härmin,
dew pukel, dew gab liechten schein
von arabischem goelde,
alz er selbe wolde,
dar uender ein pantel zoebelin.
die spengen waren guldein,
die auf den schilt waren geslagen.
man sach in auf dem helm tragen
ein pantel in der gepär,
alsam ez lewentig wäre.
ir schilt und irew wappenchlayt
waz in ritterleich berayt,
wan si waren chomen dar,
daz in ir schilte nahen par
waren worden payde( in dem streit auf der hayde.)
daz pedacht der raine wirt.
ir ietwederr nicht enbirt,
si namen urlaub von in dan.
hin riten dyse zwen man
die rehte strazze gein belamuent.
do bevalch si got wol tausent stuend
der wirt und dew wirtinne
und al daz gesind sin.
sues riten dise zwen man
mit vil grozzen vreuden dan
ze belsalvasch in den walt.
die unverzagten helde palt
heten streitez sich bewegen.
garel, der ellensreiche degen
vraget gilamen der märe,
ob icht verre wäre
hincz der aventewer.
do sait im der gehewer:
< wir choemen chuerczleichen dar.>
sues riten si mit vreuden gar
duerch den walt auf ein haide.
in liechter augen waide
lie sich der maye schawen.
in wald und in den awen
die chlainen vogelein sungen.
auf dem anger drungen
die liechten bluemen duerch daz graz.
der maie in hoeher wirde waz
nach dez winters grise choemen.
den chlainen vogelein waz benomen
mit vreuden alle ir swäre.
dew zeyt waz vreudenbäre.
sues riten si do paide
mit vreuden uber die haide
von dem walde hin ze tal.
da horten si di nachtigal
den mayen schoene gruezzen,
mit ir gesange suezzen.
dew zeit waz suezze unde guet.
die ritter waren hoechgemuet,
in payden waz ze prise gach.
nu volgten si der strazz nach
von dem walde ueber den plan.
nu sahen si dort vor in stan
belamuent, dew geherte.
dew waz mit tuernen geerte
und mit einem palas reichen,
gemauert maisterleichen,
deu venster wit und hoech.
der tag gein mittem morgen zoech.
deu purch waz wol erpawen.
garel begunde schawen.
in seinem herczen er dez iach,
daz er nie schöner purch gesach,
weder vor dez noch sit.
si waz veste unde weit.
ein schefratigez wazzer da fuer vloz,
daz waz ze gueter mazze groz.
dishalbe ein anger lag,
dar auffe man vil stritez phlag.
garel sach den garten stan
vor im auf dem gruenen plan.
den umbe vie ein mawer hoech,
dar inne man vil bluemen zoeh,
die niemant prechen solte,
wan der da striten wolte.
in dem garten stuent die linde prait,
da von im gilam hat gesait.
dar under stuent der sparbär,
der da pracht daz mär
auf dez wirtez palas,
so der chrancz geprochen waz.
der wurczgarte waz wol behuet.
da pey stuent ein chnappe guet,
den het der wirt geschaffet dar,
daz er nam dez garten war,
pedeu nacht und tag
und auch dez sparbärs pflag.
der garte waz wol bespart
und die bluemen wol bewart.
der chnappe dez garten sluezzel trueg.
der waz so hobsch und so chlueg,
daz er die pluemen und daz graz
von unchraute gar erlaz.
dise zwen ritter riten zue
dem garten. dannoch waz ez frue.
den chnappen funden si da stan.
garel und gilan,
ietwederr in gruezzez nicht versweich.
der chnappe in danchet und neich.
garel zue dem chnappen sprach,
den er pei dem garten sach,
alz er da von nicht hiet vernomen
und unwizzent wäre chömen
in dez wilden eskilabonez lant:
< iunch herre, wie ist deu puerch genant
und diczez landez herre hie?
ich gesach ein schöner puerch nie.
iunchherre, duerch ewer hobschayt
lat eu mein rede nicht wesen layt.
geruecht mir sagen maere,
duerch waz diser garte waere
erpawen hie auf disem plan.
duerch waz hat man daz getan?>
der chnappe do mit zuechten sprach:
< herre, mir ist nicht ungemach,
daz ir mich habt gefragt,
vil benich mich dez betragt.
ich sag eu von dem herren mein
und von der aventewer sein,
seyt ez eu nicht ist bechant,
wie diseu puerch ist genant.
deu ist gehaizzen belamuent.
meinez herren namen tuen ich eu chunt,
der haizzet der wilde eskilabon.
er hat duerch prislichen lon
disen garten hie erzewget.
mein muent eu nicht lewget.
da inne stent vil bluemen chlar,
daz ich eu sag, daz ist war,
die mein herre gehaien hat,
daz im ze hohem gewinne stat.
swer die bluemen prechen wil,
der gewinnet arbait vil.
swer aventewer suechet,
ob der stritez geruechet,
der sol hie prechen einen chrancz
von dysen liechten bluemen glancz,
die meinem herren sint vil zart.
er hat si noch vil wol bewart,
daz si niemant geprechen tar.
ich pin gewesen wol ein iar
alhie gartnär,
stille und offenbär.
daz niemant dez geruchte,
daz er die bluemen suechte
durch hoebschait, noch duerch pris.
herre>, sprach der chnappe wis,
< habt ir den pris an euch genomen?
seyt ir duerch aventewer choemen
her ze diser linden?
welt ir dez nicht erwinden,
ir welt hie prechen einen chrancz
von meinez herren bluemen glancz?
die mueget ir gern lazzen stan,
wan die geprach noch nie chain man,
er mueste hie lazzen ein pfant.
da von genuger pris verswant.>
garel, der ellens reiche,
der sprach gezogenleiche,
alz er da von nicht het vernomen
und unwizzent wär chömen
zue der selben aventewer:
< nach dez wegez stewer
sein wir choemen in dicz lant.
uens ist paiden unbechant
diseu fremdeu mär.
ob hie aventewer wär,
uns ist nach streite nicht ze ger.>
nu sahen si wol fumfzich sper
steken auf dem gruenen plan.
den chnappen vragen do began
garel diser märe,
duerch waz gestechet wäre
zue dem garten diseu sper.
der chnappe sprach:< meinez herren ger
ist, daz ich hie hueten sol
der sper und dez garten wol,
ob ein ritter choem da her,
der leichte verstochen hat sein sper,
wil der streitez nicht erwinden,
der sol berait hie vinden
dyseu sper ze allen zeiten.
swer hie wil gerne streyten
umb dise liechten bluemen rot,
der mag vil leichte choemen in not.
alle, die noch her chomen geriten
und nach der aventewer striten,
den ist ez uebel ergangen,
die sint noch alle gevangen.>
der chnappe sprach:< ich sag ew daz,
ir ist vier hundert oder paz,
den hie ist missegangen,
die hie mit strite hat gevangen
alhie meinez herren hant.
manich chuener wigant,
die muezzen hie gevangen sein.
verfluechet sei der bluemen schein,
daz ir ie wart gedacht,
daz hat vil leute in chumber pracht.>
garel sprach:< daz ist ein not,
sul man dise bluemen rot
also tewer chauffen.
wil ewer herr bestrouffen
dez prisez so manigen werden man,
als ich von eu vernomen han,
daz ist ein wunderleich geschiht.
seyt man im soelhez prisez gicht
und also hoher eren,
so moechte er wol gemeren
sein lob und auch sein wirdichait
an den, die ir sicherhait
im auf genade habent gegewen.
suellen die in seinen panden leben,
da von ist er geuneret
und wirt im gar vercheret
swaz er ie lowez hat beiaget.>
so sprach der helt unverzaget.
< ich prise nicht ewers herren muet,
seyt er unhoebschleichen tuet
an der gueten ritterschaft,
die er gevangen hat mit chraft.
darumb pin ich im gehaz.>
so sprach der degen falschez laz.
< wir chomen nicht duerch strit her,
doch waz ie meinez herczen ger,
daz ich suechte aventewer.>
so sprach der helt gehewer.
< vinde ich die hie, dez pin ich vro.>
< ia, herre>, sprach der chnappe do,
< hie sint aventewer vil.
swer hohen preis beiagen wil,
der sol hie prechen einen chrancz
von meinez herren bluemen glancz,
die in dem wuercz garten stant
und sich niemant prechen lant,
wan der sich streitez hat bewegen.
vermezzenleichen alz ein degen
muezz er weren seinen preis.>
der chnappe waz hoebsch und weiz
und auch gar zuechte reiche.
er sprach gezogenleiche:
< herre, wolt ir volgen mir,
ich paet ewch gerne dez, daz ir
dise bluemen liezet stan.
ez hat so manich werder man
alle sein ere hie verloren.
edel ritter aeus erchoren,
sol ew hie alsam geschehen,
daz ist mir lait, dez wil ich iehen.>
garel sprach:< ez sol anders varen.
mich sol got vil wol bewaren
vor der vanchnuesse sein.
ist er fruem, daz wirt wol schein
e wir uens heute schaiden.
uenser einem oder uens paiden
mag wol grozzer schad geschehen.
iunch herre, lat mich die bluemen sehen,
die ewerm herren sint so zart.>
der garte im entslozzen wart.
garel erpeizt auf den plan,
alsam tet mein her gilam.
der chnappe in die oersse enpfie.
ietwederr in den garten gie,
da die schoenen bluemen chlar
slecht und wol gevar
wol geziret stuenden.
die helm si enpunden,
ietwederr macht einen chrancz
auf seinen liechten helm glancz
von den schoensten bluemen, die er vant.
do daz geschach, garel enpant
von dem aste den sparbaer.
der pracht dew newen maer
auf dez wirtez palas,
daz der chrancz geprochen waz.
dez wart eskilabon gemait,
do im daz mär wart gesait,
wan im lieber nie geschach,
alz er do offenleichen sach
garel und gilam,
die giengen aeus dem garten dan,
da ietwederr sein oersse vant.
die helm truegens in der hant.
ietwederr het einen so liechten chrancz
von den schoenen bluemen glancz,
daz man in verre moechte sehen.
der chnappe sprach:< ez mag wol iehen
mein herre, daz er beraubet si.
der gart ist bluemen worden vri.>
zue den oerssen giengen si do dan.
der edel fuerste gilan
an stegraif in den satel spranch.
dez saget im der chnappe danch,
der in deu oersse da behielt,
wan er ganczer zuechte wielt.
garel zoch er daz oersse dar.
der aeus erwelt degen chlar
spranch dar auf al da erz vant.
ietwederr seinen helm auf pant.
do pot in der chnappe chlar
ietwederm zuechtichleichen dar
pedew schilt und sper.
nach ritterschaft waz in ger.
garel unde gilam
urlaub von dem chnappen nam
und dancht im seiner hoebschait.
der chnappe sprach:< mir wär lait,
ob eu solte missegan.
daz muezze goet under stan.
ich guend eu dez sigez paz
danne meinem herren umb daz,
daz ein ende hiet seinez gelubez zil.
der unfuege ist doch ze vil,
die sein hant hat getan
hie an manigem werden man.
goet behuet im niwan daz lewen,
den sich muezz eu goet hie gewen.>
dez danchten si dem chnappen chlueg.
garel im holdez hercz trueg
durch sein grozze hoebschait.
die zwene ritter unverzait
riten vermezzenleichen dan
gein dem urvar auf den plan.
daz sach man von dem palas,
da manich ritter auf waz,
daz dise zwen ritter guet
irew oersse duerch hohen muet
ueber den anger liezzen springen.
eskilabon, der hiez im pringen
palde seinen harnasch dar.
nu choem ein maget liecht gevar
mit zwelif maiden minnichleich,
der aller chlaider waren reich,
mit zuecht auf den palas,
da manich edel ritter waz.
eskilabon gein ir gie,
die maget er minnichleich enphie.
si moecht wol sein swester sein.
ir plichk gab so liechten schein,
daz man die schoenen gerne sach.
ir gruez si gein den rittern sprach.
dez genaten ir zuechtichleiche
die ritter ellensreiche.
si hiez vrawe flordiane.
ir leib waz falschez ane.
der wirt si fuerte pei der hant
in ein venster an der want.
sein harnasch wart getragen dar.
dew iunchfrawe wol gevar
wappent in mit blancher hant.
ein phelle pracht von triant,
der gloste alsam ein glohendeu gluet
dez nachtez aeus der vinster tuet,
dar aeus waz im erzewget,
daz maer euch nicht betrewget,
wappenroch unde guersit
pedeu lanch und wit.
sein schilt waz von lasure pla,
von arabischem goelde da
waz dar auf erhawen ein reicher ar.
nu trueg man im den helm dar.
dar auf waz gepunden
an den selben stuenden
von arabischem goelde,
recht alz er selbe wolde,
ein ar alsam er lebte
und ob dem helme swebte.
do der stolcze helt gemait
waz choemen in seinew wappenchlait,
do sprach er zuechtichleiche
zue der maide säldenreiche:
< swester, got muezz ewer phlegen.>
dew maget sprach:< vil werder degen,
du solt mit meinem chuessen varen.
got muezze dir den leib bewaren.>
dew maget stuend auf, der chus geschach.
der ritter naig ir, im waz gach
her nider von dem palas.
auf den hof im choemen waz
ein wol gewappent chastelan.
dar auf wolt der iunge man
gein der tyost riten.
er waz ze paiden siten
gerecht, chuen und starchk.
nie man gesaz auf pezzer march.
dar auf spranch der helt gemait.
nu waz sein marschalch wol berait
ze strite alsam ein frumer man.
der wolt den werden helt bestan,
uz galis den fuersten wert erchant,
den man genendichleichen vant.
sues chertens von der puerge dan,
die zwene muetez reichen man,
gein dem urvar an daz wazzer prait,
alz mir dew aventewer sait.
eskilabon sich palde pat
hin ueber fueren an daz stat.
der virge schier waz berait.
auf den gruenen anger weyt
fuert er die helde paide.
ich wän, si niemant schaide.
da waren zwen wider zwain.
eskilabon wart dez enain,
von dem scheffe auf daz lant
chert der chuene helt zehant.
sein oersse wart im gezogen dar,
dar auf saz der degen chlar,
daz zoch im der verge her.
er pot im schilt und sper.
auf saz der marschalch sa zehant,
schilt und sper berait er vant.
garel und gilan,
die hielten dort alz zwen man,
die ze tyost sint berait.
ietwederr halp wart widersait.
von dem palas man daz sach,
waz von den helden da geschach.
ritter und vrawen,
die wolten gerne schawen,
wer da beiaget hohen pris.
alexander und floreis,
die prueften dise paide,
die man auf der haide
so ritterleichen halden sach.
alexander do sprach:
< ich sich dort den oeheim mein.
sein lewe, der geit liechten schein
ab seinem schilte gruene.
ich waiz wol, daz der chuene
duerch uens ist choemen in dicz lant.
der ander ist mir nicht bechant.
dez schilt ist wiz härmin,
dar abe geit von zoebel schein
ein tier alsam ein pantel.
er mag wol sein ein degen snel.>
die ritter alle iahen,
daz si nie gesahen
zwen man so schoene ze velde choemen.
von al den vrawen wart vernomen,
daz si dez selben iahen,
do si die ritter sahen.
nu sach man dise viere
zesamen chomen schir.
eskilabon und garel,
die warn paide gein pris snel,
die sunderten sich von disen zwain.
gilam wart auch dez enain,
daz er wolt puniren.
hie sach man under vieren
einen ritterleichen streit.
auf dem gruenen anger weit
sach man si zesamen choemen
ritterleichen, han ich vernomen.
garel mit einem grozzen sper,
der staphte ritterleichen her.
der maenleich eskilabon,
der ie nach prisleichem loen
ranch mit ganczer wirdichait,
mit einem sper gein im rait,
daz waz grozz und unbesniten,
mit unverzaegleichen siten.
langer si do nicht beliben,
dew oersse mit sporn si do triben
von rabin hurtichleichen dar.
vil leute nam ir tyost war,
wer da den andern valte
und an im pris bezalte.
in paiden waz ze samen ger.
ir ietwederr sein sper
gar verstach uencz an die hant.
auf gein den lueften wart gesant
drumzonen von ietweders sper.
ir ietwederr gachte her,
da man deu sper dort stekchen sach.
gilam dez wirtez ritter stach
hinderz oersse auf den plan.
uz galis der fuerste gilan
gewaltichleichen auf in rait,
uencz er im pot sein sicherhait.
die nam er und liez im den leib.
daz sahen man und weib
gilam nam ein ander sper.
innen dez, do choem dort her
ein ander ritter falschez vrie
von dez wirtez massenie.
gilam, der degen wert erchant,
valt in nider auf daz lant
und dwanch in umbe sicherhait.
dez waz er im berait.
also valt der werde helt
drey ritter aeus erwelt
der pesten von dem lant.
die chuenen wigant,
garel und eskilabon,
von ir spern manigen don
hort man lawte erhellen.
sus verstachen si snellen
deu sper in chuerczen stunden,
swaz si der da funden.
dannoch waz ez ungeschaiden.
nach ir swerten paiden
wart gegriffen sa zehant.
ietwederr daz sein berait vant.
dew sach man mänleich zukchen,( die helde naher rukchen)
mit slegen ungehewre.
gevaterschaft waz tewre
under den wiganden.
garel, dem wart enplanden,
daz er die bluemen nicht liez stan.
doch wert sich der werde man
also ritterleichen gar
daz ich eu sag, daz ist war.
ze oerssen si noch paide striten
mit unverzaegleichen siten.
dew oersse von swaizze wurden naz
und auch von groezzer muede laz.
si erbeizten nider auf daz graz.
der strit alrerst erhaben waz.
dise zwen chuene man,
die lieffen paid ein ander an
mit starchen slegen ungezalt.
eskilabon, der degen pald,
dez sleg waren starch genueg.
garel auch mit chreften slueg.
deu swert vil laute erchlungen.
von ir schilt sprungen
die spän, alz ob si wäten.
uz ir helmen dräten
fewers vanchen auf daz graz.
chraft und ellen an in waz.
eskilabon, der wigant,
wolt erwerben do ein pfant
fuer sein liecht bluemen glancz.
ich hans da fuer, garelz chrancz
wurd unschoene zefueret.
der ar wart auch gestueret,
der auf dez wirtez helme stuent.
dem wart ein slag mit ellen chunt,
daz er muest raumen den helm.
er viel verhawen in den melm.
sein gevider wart verschroten gar.
eskilabon, der degen chlar,
wert wol sein bluemen liecht.
ich het ir da geprochen nicht,
waer ich gewesen, alz ich nu pin.
ich het gahabet wol den sin,
daz ich sein blumen het vermiten.
ich wär e in den walt geriten
und het ir da geprochen vil.
fuer war ich eu daz sagen wil,
ich het im sein blumen lan,
e ich in mit streit het bestan,
alz garel von dem bluenden tal.
der het doch maniger bluemen wal
auf dem velde anders wa.
sein manhait riet im, daz er da
dise liechten bluemen prach,
da von ze streiten im geschach
mit dem aller chuensten man,
der ritter namen ie gewan.
daz wart wol schein an dem tage
mit manigem ellenthaften slage,
den er auf meinen herren gareln sluech.
den schilt, den er ze scherme truech,
den hawt er im ze stuchen gar.
dez nam man von der puerge war.
ritter und frawen,
die begunden schawen
dicze herte nitspil.
da ergiengen sleg mit chreften vil,
daz man daz fewer moecht sehen
von swerten uz ir helmen prehen.
die ritter alle iahen,
daz si nie gesahen
chainen streit so herten mer.
der wirt slueg den gast her
ueber den anger mit gewalt.
eskilabon, der degen pald,
der want, er solt den sikch beiagen.
daz hort man die ritter chlagen,
die da gevangen waren,
wan si in manigen iaren
nie gewunnen pezzern trost,
daz si wurden erlost
mit streite von disem werden man,
der da streit auf dem plan
mit dem wilden eskilabon,
der manigen prislichen loen
bezalt an manigen streit.
auf dez angers weyt
si ein ander umbe triben.
der schilt waz in nicht gancz beliben,
den ietwederr dar pot
ze scherme fuer sich fuer den toet.
die heten si verhawen.
die ritter und die frawen
chlagten ser der ritter not.
si worten dez, daz der toet
ir ainem wär da beschert.
ob sich der ander dez erwert,
daz er behielt daz leben,
dem hiet goet sälden vil gegeben.
dez iahens all geleiche.
die helde ellensreiche
striten gar an zaghait.
garel, der stolcz helt gemait,
nam mit slegen fuer sich
den wirt. er sprach:< ich wäne dich
ze lange her gehaien han.
du muest mir die gevangen lan
ledich>, sprach der helt gemait,
< an den du grozz unhobschait
lange her begangen hast.>
man sach den ellensreichen gast
dar legen gepot und anelaz,
uencz daz der wirt der wer vergaz.
garel von dem bluenden tal,
daz slege mit chreften gaben schal,
da von dem wirte der helm erdoz.
die slege waren also grozz,
daz er chaum da vor gestuent.
sus wart im sein ellen chunt.
sein slege waren swäre,
recht alz ein pfäteräre
wurfe an sein haubet.
dez wart der wirt betoubet.
da von der gast den sich erranch.
garel in da nider swanch,
daz swert er im aeus der hende prach
und den helm ab. do daz geschach,
daz haubet im entwappent wart.
er sprach:< dein leib wirt nicht gespart,
der muezz hie sein dez toedez pfant.
an dir sol rechen mein hant,
swaz du laidez hast getan
an vil manigem werden man
in der vanchnuesse dein.
da wart dein unfuege schein,
da von muest du dez toedez wesen.>
< neina, helt, la mich genesen>,
sprach der wilde eskilabon,
< du hast der wirdichait loen
und hohen preis an mir bezalt.
ei, uz erwelter degen pald,
wie du an wirden steigen muest,
ob du genad an mir tuest.
waz mag gehelfen dich mein toet?
ich han suest laster und not.
nu ere allew weib an mir
und wizze, daz ich immer dir
diene, die weil ich han daz leben.
ich wil dir auf genad geben
mein lewt, mein guet, mein lant,
daz enphach ich gern von deiner hant.>
do gedacht der sigehafte man:
< ich wil in gern leben lan.
duerch waz slueg ich den werden helt,
der im selben hat erwelt
dise aventewer durch hohen preis?
nain, ich pin doch wol so weiz,
daz ich wol waiz, waz uebel stat.
seyt er mir nicht getan hat,
so mag ich in wol lazzen leben,
wil er mir sicherhait dez geben,
daz mir sein dienst ist berait.
er hat so hoech wirdichait
pey seinen zeiten her beiaget,
also mir ist von im gesaget,
daz ers von recht geniezzen sol.
ich bedarf auch seiner helf wol.>
er sprach hincz im:< wild du genesen,
so sueln dein gevangen wesen
ledich duerch den willen mein
oder dir wirt daz leben dein
sicherleichen hie benomen.
ez mag dir wol ze schaden choemen,
dein swacher sit, dez du da pfligest,
swem du in streit an gesigest,
daz er dir sicherhait pot
auf genad und fuer den toet,
daz du die noch gevangen hast.
da von du lobez aine stast,
darumbe muezz dein ende sein.>
< nein, helt, tue deiner zuechte schein
an mir, vil tugenthafter man,
swaz du gepewtest, daz ist getan.
die gevangen suellen ledich sein,
da zue nim den dienst mein,
swie du gepewtest, helt gemait,
dez gib ich dir mein sicherhait.>
garel sprach:< daz sei getan.
ich wil dich gern leben lan,
daz du mir lobest auf deinen ait,
auf dein ritterleich sicherhait,
daz du laistest mein gepot.>
do sprach der:< herre, ia pey got,
ich gib ew dez mein sicherhait,
daz eu mein dienst ist berait,
die weil und ich daz leben han.>
auf liez er do den werden man.
die zwen champf mueden man,
die sazzen nider auf den plan
zue ein ander zuechtichleiche.
garel, der ellensreiche,
seinen helm er ab pant,
daz swert leit er von der hant
und loeste von im daz härsenier.
garel, der chlare degen vier,
zue eskilabon mit zuechten sprach:
< swaz mir ze striten ie geschach,
seit ichs von erst begunde
uencz her an dise stunde,
daz ist gewesen ein chindez spil.
fuer war ich dir daz sagen wil,
daz ich noch nie mer gewan
so grozz sorg auf einen man.
daz sprich ich wol mit warhait.
dein lob wart lanch unde prait
hie an manigem werden man,
dem du hast gesiget an.
ich het gern daz vernomen,
von welhen dingen daz ist choemen,
daz du die gevangen hast
und der chainen ledich last.>
do sprach der wilde eskilabon:
< helt, duerch deinez prisez lon,
so hab mich dester wirser nicht.
mein muet dir auf genad vergicht
der selben grozzen missetat.
daz sein nimmer werde rat,
von dez schulden ich mich han
enteret an vil manigem man.
nu vernim duerch dein wirdichait
meinen chumber und mein herczenlayt.
ich waz auf minnichleichen sold
einer chuenigin hold
und pin auch, swaz mir geschicht.
deu gab mir in ir dienst pflicht.
der dient ich willichleichen.
ir leib ist tugent reiche.
si ist geporn von portigal,
chlaretschancze haizzet deu liecht gemal,
der tet ich werden dienst schein.
dew herczen lieb frawe mein
duerch aventewer mir gepot,
daz ich diz bluemen rot
in ir dienst heiet hie.
daz tet ich gerne, wan ich ie
mit trewen nach ir huelden ranch.
dez freude ich mich. mir waz e danch,
daz si ichtez an mich gert.
mich het deu sälde wol gewert,
daz ich ir dienen solt.
vil gerne ich daz laisten wolt,
meiner frawen willen gar.
do hiez ich dise bluemen chlar
umb mawern und dise linden prait.
in dew lant wart gesait
von disem garten mär,
wie rechte schöne wär
die bluemen dar inne.
nach aventewer gewinne
chom her manich helt gemait.
der nach aventewer streit,
wan ich mich het aeuz getan,
gesiget mir ein ritter an,
dem gab ich deu swester mein,
deu hat so minnichleichen schein,
daz man ir muez mit warhait iehen,
daz schoener maget nie wart gesehen,
danne mein swester floridiane,
deu suezze falschez ane.
durch daz choem her in dicz lant
vil manich chuener wigant,
die vachten umb der bluemen schein
und mer umb die swester mein,
daz si die erwerben wolten.
darumbe si chumber dolten,
wan ich mein bluemen also wert,
daz manigem waz von mir beschert
alhie tschumphentewer.
sus wert ich mein aventewer.
daz traib ich mer danne fuemf iar,
daz ich die liechten bluemen chlar
erwert mit meinen handen
den, die aeus fremden landen
die aventewer suechten
und streitez von mir geruechten,
ir wär wenich oder vil.
fuer war ich eu daz sagen wil,
daz mir noch nie chain man
den sich moechte gehawen an.
an swem mein hant alhie erstreit,
daz er mir gab sein sicherhait,
den sant ich der frawen mein
und einen chrancz, der liechten schein
gab von meinen bluemen chlar,
daz er den pracht von mir dar
meiner frawen, der ich vil
han gedienet und immer dienen wil.
der sant ich also manigen dar,
daz dew suezz wol gevar
mir enbot ir huld her.
der pot sprach: « meiner vrawen ger
ist, daz ir minner stritez pfleget
und auch der aventewer erweget.
si wil eu gern loenen
und ewers prisez schonen. »
deu raine vorchte, daz ich daz leben
umb die pluemen mueste geben.
doch enpot si mir an der zeit,
daz ich noch strit einen strit
mit einem ritter, der her rit
und mein bluemen nicht vermit,
der ein fuerste wär und het ein lant,
so waer mein arbait wol gewant,
daz ich ir den sande dar,
so wolte si lonen mir fuer war.
der märe wart ich harte vro.
der pot fuer ze lande do.
ich enpot der lieben frawen mein,
ich wolt ir ritter immer sein,
die weil, daz ich hiet den leib.
si wär mir lieb fuer elleu weib.
suest waz mir deu weile lanch,
wan mein hercz und mein gedanch
ie ranch umb ir hulde.
von einer chlainen schulde
han ich ir hulde verloren.
ei, edel ritter aeus erchorn,
nu vernemt duerch ewer tugende daz,
wie ich verdienet han ir haz.
einez morgens frue daz geschach,
daz ein ritter alhie prach
einen chrancz duerch aventewer.
daz waz der ungehewer
frians, der fuerste uz ponterteis,
der gawan vor logereis
an gueten trewen an gewan
sein oersse, alz ich vernomen han.
der prach auch hie ainen chrancz
von meinen liechten bluemen glancz
und loest den sparbär,
der pracht deu waren märe
her auf meinen palas,
daz der chrancz geprochen waz.
dez märes wart ich harte vro,
ze der tiost berait ich mich do.
mein werleich hant ab im erstreit,
daz er mir gab sein sicherhait.
die nam ich von dem falschen man,
dem ich nu chrancher eren gan.
ich pat mir sagen märe,
von wanne sein raise wäre.
do sprach der ungehewer:
« ich reit duerch aventewer
von ponterteis in dicz lant.
ich pin vrians genant. »
ich sprach hincz im: « du solt mir sagen
und auch deu warhait nicht verdagen,
pistu fuerste oder fuersten man,
daz solt du mich wizzen lan? »
mir sait der wandelbär,
daz er ein fuerste wär.
dez wart ich herczenleichen vro.
auf mein puerch fuert ich in do
und erpot im do grozze ere.
waz mag ich sprechen mere?
ich wande, er wär gar falschez vri.
daz deu wil unsaelich sey,
da ich sein chuend ie gewan.
ich pat den trewe losen man
laisten sein sicherhait.
er sprach, dez wär er berait,
er laiste, swaz ich wolde
und swaz er tun solde
duerch mich, dez wär er allez vro.
auf sein genade sait ich im do
meiner frawen potschaft.
ich sprach: « helde, duerch deiner trewen chraft,
nu var duerch meinen willen dar
zue der suezzen wol gevar,
der solt du sagen den dienst mein,
ich welle ir ritter immer sein
und pringe ir dein sicherhait. »
der red waz er berait
und iach, er wolt gern varn
und wolt sein zuechte dar an bewaren,
swaz ich in werffen hiez,
daz er dez nicht enliez.
pei im sant ich der frawen mein
einen prief und auch ein vingerlein,
dar an stuent minnichlicher gruezz.
ich wande, mir solt werden puez
meiner langen swäre.
owe der laiden märe,
daz ich sein chuend ie gewan.
von hinne schiet der falsche man
vil minnichleiche und lobt mir daz,
daz er gar an allen haz
wurfe meine potschaft
mit vil ganczer trewen chraft.
dez genad ich im und bevalhe in got.
er dauchte mich ein werder pot,
seinez trostez wart ich harte vro.
ich wand, der red wär also,
daz er chuende trewen pflegen.
nu hat er eren sich bewegen.
do er solt haben pracht,
dez im doch nindert waz gedacht,
meiner frawen sein sicherhait,
alz ich eu e han gesait,
daz lobt er pei den trewen sein,
owe, da wart an mir wol schein,
wie er dem werden gawan
vor logereis auf dem plan
lonte seiner guete.
daz sein ungefuege huete,
wan er pfliget lueczel trewen.
goet muezz ez immer rewen,
daz er ze der werlde ie wart geporn.
von seinen schulden han ich verlorn
meiner frawen hulde.
davon ich chumber dulde.
do er hie von mir schiet,
sein ungefueg im daz riet,
daz er sein trewe und seinen ait
prach und auch sein sicherhait.
sein trewe er an mir nicht behielt,
sein falschait vreud von mir spielt.
do er solt geriten sein
zue der lieben frawen mein,
do prach er sein trewe gar,
do reit er, ich weiz nicht war
und choem nicht hincz der frawen mein.
sues wart sein untrewe schein.
do ich mich nu dez versach,
daz doch nindert da geschach,
daz er nu wär ze portigal,
do nam ich auch nicht langer twal,
ich berait mich nach im zehant
und choem in meiner frawen lant.
deu suezze säldenreiche
enpfie mich minnichleiche
und pat mich zue ir sitzen do.
daz tet ich gerne und wart sein vro,
daz ich die gueten solte sehen.
mir chunde lieber nicht geschehen,
wan ich want, daz mein swäre
nu gar verendet wäre
und mein chumberleicher sin.
zue meinez herczen chunigin
ich do zuechtichleichen saz,
meiner red ich nicht vergaz,
ich pat die saeldenreichen,
daz si genaedichleichen
ir trewen an mir schonte
und mir nach dienst lonte.
deu raine suezze falschez laz
sprach zue mir: « wenne hast du daz
gelaistet, daz ich dir enpot.
du hast duerch meinen willen not
und grozzes chumbers vil gedolt
und wizze auch, daz ich pin dir holt.
doch muest du meiner minne enperen.
du endarft an mich nicht loenes gern,
wan du waist wol, wez dir veriach
mein pot, do er dich iungist sach.
hast du wol gelaistet daz,
so laist auch ich an allen haz,
swaz ich gein dir gelobet han. »
do sprach ich: « frawe, ich han getan
ewer gepot mit trewen gar,
pedeu stille und offenbar,
swaz e ewer wille wolt,
daz laist ich, alz ich solt
mit trewen gar an allen haz
und wizzet sicherleichen daz,
sol ich dez nicht geniezzen,
dez mag mich wol verdriezzen. »
do ich mich also uebersprach,
die ungefuege si an mir rach.
si sprach: « sich ruemet manich man,
daz er vil wunders hab getan
und im sei hoeher preis geschehen.
liezz er daz ander leute iehen,
daz stuend im loebleichen an.
so ist dez muetez manich man,
daz er sich ruemet al ze vil,
swer daz gern hoern wil,
daz er von seiner manhait
vil dicke grozzeu wunder sait,
daz man in hawe dester paz.
doch wil ich wol gelauben, daz
sein ruemen ist gueten weiben lait.
daz waiz ich mit der warhait.
er wirt der werlt unmäre,
alz von recht ein ruemäre. »
si sprach, wolt ich der einer sin,
so wär auch daz laster mein.
suest straffet mich dew guet.
dew rain wol gemuet
versait mir ir hulde.
daz waz ein uebel guelde
aller meiner laide.
suest schieden wir uens paide.
da wart ein ait von mir gesworn,
der mir sit lieber wär verborn,
daz ich der aventewer hie
phlage, alz ich ir phlage noch ie
in meiner frawen dienst her,
mit rechter mänleicher ger.
swer nach der aventewer rite,
daz ich den mit strit nicht vermite
und swem ich hie gesiget an,
der mueste hie pei mir bestan
in der vanchnuesse mein.
vrians muezz unsaelich sein,
von dez schulden daz ist chomen.
der hat mir eren vil benomen.
von seinen schulden daz geschach,
daz ich mich also ueber sprach.
doch nam ich uz, ob mir ein man
den sik moechte behaben an,
dem sol ich wesen undertan
und die gevangen ledich lan.
nu hat dein ellent unverzaget
vil hohen pris an mir beiaget.
die gevangen sueln ledich sein,
leib und guet, swaz haizzet mein,
da mit schaffe, swaz du wil.
mich dunchet der arbait nicht ze vil,
die ich sol leiden umb dein ere.
nu gelaube, degen here,
ich diene dir willichleiche.>
eskilabon, der reiche,
sprach:< helt, nu hast du wol vernomen,
von welhen schulden daz ist choemen,
daz ich unfuege han getan
hie an manigem werden man,
daz mir nicht loebleichen stat.
daz sein nimmer werde rat,
von dez schulden daz ist chomen.
der hat mir vreuden vil benomen.
nu han ich dir vil gar veriehen,
von weu oder wie daz ist geschehen,
daz ich si gevangen han,
nu geruech auch du mich wizzen lan,
von welhem lant ist her dein vart
und geruech mir sagen von deiner art
und wie du selbe seist genant,
aeus erwelter wigant,
swa ich dich hoere nennen,
daz ich dich mueg erchennen,
wan dein hoher pris ist eren wert.>
< seyt ez dein wille an mich gert>,
sprach der zuechtereiche helt,
garel, der degen aeus erwelt,
< so sag ich dir von meiner art.
deu waz vor schanden ie bewart,
seit her von macedones zeit,
dez mir deu warhait volge geit,
swer mein geslaecht erchennet.
mein ene, der waz genenet
von antschaw der chuenich gandin.
ich nenne dir zwen der oehaim mein,
gahmuret, der werde man,
der waz mein oehaim suender wan
und galwes, der prueder sein,
der waz auch der oehaim mein.
artus, der falschez laz,
und gawan, der tugende nie vergaz,
die sint mein mage paide.
fuer war ich dir beschaide,
so ist der werde partzifal,
der ist herre ueber al
meines oehaim chint.
mein geslaechte waz ie gein falsche plint.
ich pin geporn von stiger,
mein mueter hiez lamiger.
von antschawe gandin
hiez si ze stiger frawe sein.
mein vater haizzet melarancz,
dez pris mit werdichait ist gancz,
dem dienet stiger, daz lant.
so pin ich garel genant.
mein mueter und der vater mein,
do ich waz ein chindelein
wol von zwelif iaren,
wan si do nicht verbaren,
si wurden dez ze rate
und bereiten mich vil drate
mit phaerden und mit gewande
von meinez vater lande
sant er mich ze hause
dem chuenig artuse,
( dez waz ich vro und) gemait.
durch sippe und duerch sein werdichait
hat er mich liebleich erzogen,
an werder fuer nicht betrogen,
suest wuechz ich zeinem man.
do ich mich ritterschaft versan,
do begunde ich urlaubez gern.
dez wolt mich nicht der chuenich gewern.
er sprach zue mir: « war dir so gach? »
zue meinem herren ich do sprach:
« ich wil in meinez vater lant. »
do sprach der werde chuenich zehant:
« du solt nicht von hinnen gahen,
du solt e von mir enpfahen
ritters namen und schildez ampt. »
dez vreut ich mich und lobt zehant,
daz ich tuen solte,
swaz mein herre wolte.
artus, der eren reiche,
macht mich werdichleiche
ze ritter, alz ich han gesait.
silber, gold, oersse und chlait
und swaz ich hawen solte
und noch mer dan ich wolte
gab er mir und den gesellen mein.
suest wart sein tugende an mir schein.
do ich nu schiltez ampt enphie,
mein herre, der chuenich dez nicht enlie,
er begieng an mir sein ere.
waz mag ich sprechen mere,
wan daz sein hercze vil tugende phliget.
sein leib hat schanden an gesiget,
sein tugende ist dikche worden schein.
artus, dem lieben herren mein,
dem dienet manich sunder lant,
daz ist vil manigem manne erchant.
ein insel in dem mere leit
und ein purch unmazzen weit,
deu ist ze dem bluenden tal genant.
pei dem namen wil ich sein bechant.
die lech mir der chuenich her.
wol tausent march oder mer
gilt si ze dem iar oder paz.
daz tet der chuenich umbe daz,
daz mir mein lant ist ferre.
mein mag und auch mein herre
hiez mich, daz ich näm dar ab,
swez ich bedorft an varnder hab,
wan mir mein guet nicht mag gefromen,
noch von stiger in pritanie choemen,
wan mein lant ist verre.
daz bedacht an mir mein herre.
von pritanie pin ich her geriten.>
er sait im mit gueten siten,
alz ir e wol habt vernomen,
warumbe oder wie er dar waz choemen
und chlaget im gar artusez lait.
er sprach:< helt, duerch dein werdichait
lazz uens dein helf werden schein,
mir und auch dem herren mein,
daz gedien ich immer alz ich sol.
ich gan auch dir der eren woel,
ob du mich deiner hilf werst
und wizze, swez du an mich gerst,
daz laist ich gern sicherleich,
dar zue artus, der chuenich reich,
sol dein wirde meren.
er pringet dich ze den eren,
der dich mag genuegen.
daz wil ich gerne fuegen,
wil du uens helfe pringen.
ich wil dich nichtez dwingen,
wan daz du gern tuen wil.
deiner tugent ist so vil
und deiner hoehen eren,
du solt dich selben leren>,
sprach garel, der helt gemait,
< wiz ledich deiner sicherhait
duerch deiner werdichait loen.>
do sprach der wilde eskilabon:
< mein helfe sol staet sein.
artusez chumberleicher pein,
der sol die werlt rewen.
nu hab auf meineu trewen,
sein lait hilf ich rechen
und wil daz also zechen,
daz man mein da muezz nemen war.
tausent ritter wil ich dar
in dein helf pringen,
die lazzent swert erchlingen,
und zwai tausent sariant,
die tragent werleiche hant,
und tausent schueczen wol geriten,
von den wirt streiten nicht vermiten,
die fuer ich in die helf dein.
ich wil auch selb da pey sein,
da man mit poynder ritet
und ritterleichen streitet
und wil auch daz vil gerne sehen,
waz da mit streit sol geschehen.>
also sprach der degen snel.
do vreut sich her garel
und genad im herczenleiche.
garel, der ellensreiche,
sprach zue dem helde:< mich hat dein trost
von grozzen sorgen erlost,
wan ich pin deiner helfe vro.>
eskilabon, der lat in do
mit im auf sein veste.
< mein gevangen geste,
die solt du umb helf piten.
von ir chainem wirt vermiten,
er tue ez willichleiche.
nie chaiser wart so reiche,
er moechte ir helfe wesen vro.>
mein herr garel lobt im do,
er wolte die nahtselde pei im nemen.
dez moecht auch in vil wol gezemen,
wan in der wirt vil wol behielt.
sein hercze ganczer tugende wielt.
auf stuenden si do paide sant,
der wirt nam in pei der hant
und giengen mit ein ander dan,
alda der fuerste gilan
von dem oersse erbeizzet waz
nider auf daz gruene graz.
den enphie der wirt mit trewen wol,
alz man die lieben geste sol.
dez dancht im zuechtichleiche
gilam, der ellens reiche.
si sazzen nider auf daz lant.
alrerst wart dem wirt erchant,
daz im der fuerste gilan
entschumpfiert drei man
der pesten ritter, di man vant
ueber al dez werden fuersten lant.
dez wart mein herr garel vro.
der wirt sprach mit zuechten do:
< mein ungeluekche ist worden schein
an mir und an den rittern mein.
mir misselanch so sere nie,
swaz ich han gestriten ie,
seit ichz von erst begunde,
uencz heute an dise stuende.
doch wil ich mein chlage lan,
seit ez erwenden niemant chan.
ich lob dez unsern herren christ,
daz ez also ergangen ist, -
seit dez nicht rat moechte sein,
mir wurde benomen deu ere mein -
daz mir doch hat gesiget an
von hoher art ein werder man.>
also sprach der degen guet.
nu hoeret, waz der chnappe tuet,
den garel, der wigant,
pey dem wurczgarten vant.
der viench die mueden oersse zehant,
iesleichez er besunder pant
und erstreich si wol, dez waz in not,
alz im sein hoebschait erpot.
dar nach er zue den rittern gie.
eskilabon da nicht enlie,
er näm den chnappen sunder dan,
auf die puerch enpot er san
den rittern al geleiche
und den frawen minnichleiche,
daz siz so an viengen
und wirdichleich enphiengen
sein werde geste.
gein dez herren veste
der chnappe palde gachte,
deu mär er prachte
den frawen auf den palas,
swaz in da enpoten waz
und auch den rittern ueber al,
von vreuden wart do grozzer schal
von der gevangen ritterschaft.
die heten hoehez muetez chraft,
daz si ledich solten sein
und daz ir chumberleicher pein
also wol verendet waz.
vil schier wart der palas
vil wol gefeitieret
und die frawen wol geziert
mit tiwern chlaydern reiche.
die ritter al geleiche
die heten sich nu dez bedacht,
daz irew oersse waren pracht
auf den hof fuer den palas.
iesleichez wol verdechet waz.
die gevangen ritter nicht langer piten,
mit schalle si von der puerge riten
uender vier panir prait.
vier hundert ritter gemait
waz der gevangen ueber al.
vier pusaewnen gaben schal
vor in den perch hin ze tal.
der galm in die puerch erhal.
suest sach man die gevangen chomen,
die heten alle einen schilt genomen,
dez varbe, deu gab swarczen schein,
dar auf poygen gueldin
waren geslagen reiche.
den fuertens alle geleiche
niwan von dem mären,
daz si gevangen wären.
ie hundert uender einem panir riten,
mit vil ritterleichen siten.
daz waz ein swarczer samit reich,
dar in gesniten maisterleiche
drey poygen härmin.
die keten waren gueldein,
da mit si waren geslozzen.
die ritter unverdrozzen
cherten von der puerge dan
hin nider auf den gruenen plan.
nach den fuer dez wirtez schar
under vier paniren liecht gevar,
die waren weis sne var,
dar innen swebet ein zoeblin ar.
der ritter auch vier hundert waz.
pei dem urvar auf dem graz
wart ein buhurt hertichleich.
die gevangen ritter vreuten sich,
daz si ledich solten sein.
daz wart dez tagez vil wol schein,
wan si so chuenstleichen riten,
mit so ritterleichen siten,
daz man ez gerne moechte sehen
und in gueter dinge iehen.
dez namen auch die frawen war.
gegen in habt dez wirtez schar
mit vil ritterleichen siten.
von den wart chuenst nicht vermiten.
si chunden schone riten.
nu waz auch an disen zeiten
eskilabon, der werde man,
ueber daz wazzer auf den plan
mit seinen werden gesten choemen.
mit vreuden, sus han ich vernomen,
wuerden si enpfangen.
do daz waz ergangen,
gein der puerge si do riten.
mit vil ritterleichen siten
huebens aber ir puhurt an,
die geste und auch dez wirtez man.
da wart der schilte presten grozz.
manich hurt do so lut erdoz,
so si dew oersse triben dar.
die geste und auch dez wirtez schar
taten wol ir chuenste schein,
da von muest der puhurt sein
dest herter, dez ich wänen wil.
mit disem ritterleichen spil
salviert man die geste
auf dez wirtez veste.
suest ritens auf deu puerch dan,
der wirt, die geste und sein man,
und erbeizten vor dem palas,
der schoen und wol geheret waz.
eskilabon, der wigant,
nam gareln pei der hant,
anderthalbe gie gilan,
die paide fuert er sunder dan
an ir haimliche gemach.
dar nach schier daz geschach,
daz man daz harnasch und deu wappenchlait
von in enpfie. do waz berait
von pfelle chlaider reiche
den zwain al geleiche.
der wirt choem auz dem harnasch sein.
von pfelle, der gab liechten schein,
reicheu chlaider lait er an.
do gie der hoechgelobte man
da er sein geste vant.
die heten paide al zehant
den harnasch ram von in getan
und heten reicheu chlaider an.
si sprungen auf, daz waz im lait.
der werde stolcze wirt gemait,
do er den werden garel sach,
in seinem herczen er dez iach,
er gesaehe nie so schoenen man,
der also saelichleich getan
an allen dingen mochte sein.
seinez antliczez schein
luht fuer den maien,
sein art von der veien
moecht man an seinem leibe sehen.
swer in gesach, der muest iehen,
sein leib wär saeldenreiche.
der wirt in minnichleiche
pei seiner chlaren hende vie,
gesellichleich er mit im gie
auf den schoenen palas,
da manich werder ritter waz
und manich frawe minnichleich.
der wirt waz ganczer zuechte reich.
do si chomen hincz der tuer,
mit der hende schob er fuer
gareln und gilan.
der wirt alz ein hoebscher man
wolt si dez nicht erlan,
si muesten vor im gan
auf den schoenen palas weyt.
her und dar in aller sit
lagen senftew plumit
und manich schoener gulter weyt,
da die ritter solten siczen.
mit zuechtichleichen wiczen
waz dez wirtez swester chomen
auf den palas, sues han ich vernomen,
mit fuemfczich iunchfrawen,
die man gern moechte schawen.
si waren ze sehen minnichleich,
ir aller chlaider waren reich.
dar under saz deu schoene maget,
von der ich e han gesaget,
deu het reicheu chlaider an,
alz ich daz mär vernomen han.
ein reicher pfelle von triant,
verre aeus der haidenschaft gesant,
si rockh und mantel trueg.
ir leib waz hoebsch und chlueg
und ganczer zuechte reiche.
deu maget minnichleiche
hiez fraw flordiane.
ir leib waz falschez ane.
der wirt zue seiner swester gie,
pey der hend er sei gevie,
er sprach:< vil liebeu swester mein,
la dein tugent werden schein,
erpewt ez meinen gesten wol.>
si sprach:< swaz ich tuen sol
duerch deinen willen, prueder mein,
dez solt du vil gewis sein,
daz tuen ich willichleichen gar.>
do pat er die maget chlar
chussen dise zwen man.
die maget sprach:< daz sey getan.>
mit zuechten si hin naher gie,
die ritter si mit chuss enpfie,
alz ir prueder gepot.
ir munt waz so rosenrot,
daz garel und gilan,
die zwen hochgelobten man,
in ir herczen muesten iehen,
si heten da vor nie gesehen
so minnichleichez antliczes schein,
noch ein so rotez muendelein,
noch ein so minnichleicheu maget.
mit zuechten, so wart mir gesaget,
nigen al deu iunchfraewelein.
der wirt bevalch der swester sein
meinen hern gareln pei der hant.
do fuert si den wigant
mit zuechtichleichen wiczen
al da si solten siczen,
enmitten under der frawen schar.
die iunchfrawe liecht gevar
saczt in an ir seiten.
wez moechte nu langer peiten
der wirt wolt auch nicht langer stan.
gilam, den fuersten, fuert er dan
zende an dez salez want,
da er ein gesidel vant.
da gesazzen si zue ein ander.
floreis und alexander
enpfiengen wol ir oehaim wert.
der het auch lange dez gegert,
daz er sein neven solte sehen,
im chunde lieber nicht geschehen,
und daz si waren wol gesunt.
mit zuechten an der selben stunt
stuent er von dem gesidel san,
sein neven pat er zue im gan.
mit urlaub daz geschach.
er chuest sein neven und sprach:
< mich hat deu saelde wol gewert
an ew recht alz mein wille gert,
daz ich euch lewentich han gesehen.
mir chunde lieber nicht geschehen,
wan ewer lait mir nahen lag.
mit warhait ich wol sprechen mag,
ewer chintleichew chraft,
deu ist ze herter ritterschaft
noch ze chranch und ewer leib.
saget an, geputen eu daz weib,
daz ir dem wirt hie strittet mit?
daz waz an eu ein tumber sit,
daz ir in streitez wertet
und der aventewer gertet,
wan er hat sein bluemen so gewert,
daz manigem von im ist beschert
daz laster und im hoher pris.>
do sprach der iung floris:
< herre, ich wil eu der warhait iehen.
swaz mir laidez ist geschehen,
da sint deu weib unschuldich an.
mir geriet mein chintleicher wan,
daz ich hie stritez gerte.
dez mich vil wol gewerte
eskilabon, der wigant.
mit seiner ellenthaften hant
twanch er mich umb sicherhait.
durch meinen prueder ich hie streit,
den het er e gevangen.
ich wand, ich moecht erlangen
den pris dirre aventewer hie.
der wan auch mir nicht wol ergie,
ich wart gevangen alz auch er.
mein prueder, der choem vor mir her,
ich waene, duerch aventewer geriten.
swaz wir hie eren haben erstriten,
dez wil ich ungeruemet sein,
wan ez ist noch heut schein
an uens deu tschumpfentewer.>
eskilabon, der gehewer,
die zwen ritter an der stat
zue ir oehaim siczen pat.
ietweder do dez nicht enliezz,
er taet, alz in der wirt hiez,
und sazzen zue im paide
mit vreuden sunder laide.
si waren ze sehen ein ander vro.
alexander vraget do
seinen oehaim der maere,
wie er dar chomen wäre
in dez edeln fuersten lant.
do sprach der degen wert erchant:
< mir choem ze galis märe,
wie ez eu ergangen wäre
hie in disem lande.
mein trewe mich dez mande,
daz ich duerch aventewer her
reyt und auch auf stritez ger
und wolt euch hie erlediget han.
do wider rait mir der werde man,
der hie den pris hat beiaget.
maenleich und unverzaget
bestunt er mich auf der haide prait
und dwanch mich umb sicherhait.
alz er mein sicherhait enpfie,
der helt do dez nicht enlie,
er vraget mich der märe,
von wannen mein rais wäre.
do sagt ich im vil rechte gar
von disen liechten bluemen chlar,
wie die waren behuet.
ich sagt im rechte meinen muet,
daz ich hie wolt stritez pflegen
duerch euch, dez het ich mich bewegen.
do lie mich der helt gemait
ledich meiner sicherhait
und lobte mir geselleschaft.
deu hat mit stäten trewen chraft
mein halb al die weil ich lebe.
got im saeld und ere gebe
immer, swar er chere.
an im leit tugende und ere
und rechter maenleicher muet.
dar nach pat mich der helt guet,
daz ich in fuerte mit mir her,
daz waz auch meinez herczen ger,
daz er hie wolte stritez pflegen.
alsus pracht ich den werden degen
durch aventewer in dicz lant.
nu hat sein ellenthafteu hant
vil hoech wirdichait beiaget.
recht alz ich dir han gesaget,
sey wir paide choemen her
durch der aventewer ger.
garel ist der helt genant,
der mit ellenthafter hant
die aventewer hat erstriten
mit unverzaegleichen siten,
alz ir alle wol habt gesehen.
man muezz im gueter ding iehen.
er ist unwandelbaere.>
elleu diseu maere,
die saget er offenleiche.
do wart der ellensreiche,
garel, gepriset sere.
man gab im lobez mere
dann ich eu gesagen chan.
pedeu weib und man,
die sprachen all geleiche,
sein leib wär eren reiche.
der wirt zue gilamen sprach:
< ich waiz wol, daz ich nie gesach
chainen helt so loebeleich.
sein leip ist chlar und ellensreiche.
dar zue hat er zuechte vil.
nu wizzet, daz ich immer wil
im dez hoehsten prises iehen
fuer alle, die ich han gesehen.
deu saelde hat zue im gesworen.
zue seinem ellen aeuz erchoren
wil ich nicht geleichen,
seyt er so ritterleichen
mein aventewer erstriten hat.
sein lob vil dest hoeher stat
und ist mein lob verswunden,
meinen maister han ich funden
an im, der mir hat an gesiget.
sein pris fuer alle prise wiget.>
der wirt sprach:< dez wil ich iehen,
swaz mir ist von im geschehen,
dez wil ich chain laster han,
seyt er eu hat gesiget an,
herre mein, her gilam,
meiner tschumpfentewer ich mich nicht scham,
seyt eu von im misselanch
und euch umb sicherhait bedwanch,
wan ich erkenne euch lange wol.
swaz ein ritter tuen sol
ze ritterleicher manhait,
dar auf ist ewer leib berait.
daz hat man ofte an eu gesehen
und wil ich eu der warhait iehen,
daz ir der pesten ainer seit,
der indert lebt pei diser zeyt,
alz ich von eu vernomen han.>
hie sueln wir dise red lan.
garel, der degen falschez laz,
mit zuechten pei den frawen saz,
die chuerczten im die stuende.
der wirt im dez wol guende,
swaz im da ze eren wart getan.
dez wirtez swester flordian,
der plichk gab vil liechten schein,
si und ir iunchfraewelein,
deu heten suezzen gelimpf.
si machten im vreude und schimpf,
daz im deu weil wär
churcz und ane swaer.
der rede si nu hie genuech.
auf den palas man trueg
pedeu tischlachen und prot.
der wirt mit zuechten daz gepot,
man richt die tisch ueber al
alumbe auf dem weiten sal.
der wirt alz ein hoebscher man
sprach zue dem fuersten gilan:
< herre, behalt uens dise stat.>
sein neven er zue im siczen pat
und mer ritter, die er da vant,
die saczte er an die selben want,
da er selbe siczen wolde.
dar nach, alz er solde,
gie er zuechtichleichen dan,
da er gareln, den werden man,
saczte und die swester sein
und alle die iunchfrawelein
und pat si vast ezzen.
dar nach wart nicht vergezzen,
swaz der gevangen ritter waz.
ein halb auf dem palas
saczte er si ritterleich,
der wirt waz ern reich,
und pat ir werde ritter pflegen.
dar nach saczte der werde degen
mit zuechten an die vierden want,
swaz er da ritter stende vant,
sein mag und auch sein werde man.
vil iuncherren wol getan
trugen in daz wazzer dar,
den rittern und den frawen chlar.
ein dez herczogen mach
zuechtichleichen an allen pach
mit zwen pecken gueldein
und ein ander iuncherrelein
mit ainer twecheln weiz gevar,
die puten daz wazzer dar
gareln und der schoenen maget,
von der ich e han gesaget,
dez wirtez swester wert erchant,
an der man nicht wan tuegende vant.
ietwederz sein hende twuech.
mit zuechten man fuer si trueg
pedeu zam und wilt.
der wirt vil lueczel dez bevilt,
er phlag ir wol ze prise.
von trinchen und von spise
gab man in wirtschaft vollichleich.
garel, der degen ellensreiche,
pey den iunchfrawen saz.
der stolcze wirt dez nicht vergaz,
do man nu auf den palas
al umb und umb gesezzen waz,
der wirt, der gie wider dan
fuer den werden garel stan
und pat in ezzen vaste.
dem ellensreichen gaste,
dem pot er daz trinchen dar
und sprach zue im an allen var:
< herre, ir suelt ez hawen fuer guet,
swaz man eu hie ze eren tuet.
dez pin ich vro und wizzet daz,
nie man ueber niemants tisch gesaz,
dem ich so wol dez guende,
daz er gancze wirtschaft funde.
mein wille daz nicht enirte.>
dez genat er dem wirte.
mit zuechten also daz geschach,
der wirt zue seiner swester sprach:
< swester, den gesellen dein
la dir wol bevolhen sein.
daz dien ich immer umb dich.>
deu maget sprach:< swa mit ich
imz wol erpieten chan,
daz tuen ich gern.> der wirt gie dan,
da im sein stat behalten waz.
auf den weiten palas
manich iuncherre chlueg
ezzen und trinchen trueg.
man nam ir wol mit zuechten war,
der ritter und der frawen chlar.
gilam pei dem wirt saz,
dez hercze tugende nie vergaz,
dez wolt der wirt selbe pflegen.
nach dem saz ein werder degen,
gilams neve alexander
und ein ritter, der hiez liander,
der waz geporn von testregeiz,
der lantgrave von charneis,
von erekez lant gestrichen her
duerch der aventewer ger.
nach dem saz der iung floris.
mit dem az ein ritter gurtis,
der auch da gevangen waz,
der waz gehaizzen benemias
und waz von raguleis geporn,
sein manhait waz aeuz erchoren,
und waz ein fuerste reiche.
ich mag si all geleiche
mit namen nicht genennen,
ich chan ir nicht erchennen,
si wurden mir auch nicht genant,
die duerch aventewer in daz lant
von fremden landen strichen dar
und duerch dez wirtez swester chlar,
daz si die erwerben wolten.
darumb si hie dolten
chumber alle geleich.
manich ritter ellens reich,
die muesten da gevangen sein
duerch der iunchfrawen liechten schein.
di rede wir nu lazzen.
do si mit zuechten gazzen,
man hueb die tische von in dan,
pedeu von frawen und von man.
dez waz auch zeit. do man da gaz,
manich ritter pei den frawen saz.
do hiez der fuerste märe
auch sein videläre
machen einen schoenen tancz.
die ritter und die frawen glancz
waren schir ze tancze berait.
garel, der stolcze helt gemait,
fuert die maget werde erchant,
deu flordiane waz genant,
zue dem tancze an seiner hende.
ein schapel waz ir gepende,
von gestain und auch von golde
geziret alz si wolde,
daz chuende reicher nicht gesein.
ir antlicze gab liechten schein.
der wirt den fuersten gilan
fuerte pei der hende dan
anderthalben an ir hant
gilam( den fuersten) wert erchant.
da wart ein hoebscher tancz.
ir aller vreude, deu waz gancz.
auch moecht man da schawen
ie zwischen zwain frawen
einen chlaren ritter tanczez pflegen.
si heten trawrens sich bewegen.
der wirt si da mit erte,
den tancz er selbe merte.
suest waren si an tancz vro.
den rittern und den frawen do
waz pedeu samft und wol,
an tancze niemant traewren sol.
do der tancz nam ende
an alle missewende,
garel und gilan
dez wirtez swester prachten dan
mit zuechten wider an ir stat.
ietwedern si zue ir siczen pat.
daz taten si doch paide.
ie ein ritter( sunder laide)
zwischen zwain frawen saz.
von dem wirte wart erlaubet daz.
ich wäne, die nicht vergazzen,
daz si pei ein ander sazzen.
si retten von minne etwaz,
manich werder ritter falschez laz,
die sazzen zuechtichleichen hie.
der tag gein dem abent gie
und begunde deu nacht zue dringen.
der wirt hiez trinchen pringen.
nu trueg man mit zuechten dar
den vrawen und den rittern chlar
manigen chopf gueldein.
moraz, chlaret und wein,
dez wart dar getragen vil.
dar nach, alz ich eu sagen wil,
die frawen fueren an ir gemach,
mit urlaube daz geschach.
mein frawe flordiane,
deu suezze valschez ane,
gut nacht ze rittern allen nam.
garel und gilam
die maget prachten hincz der tuer
und ein lueczel da fuer.
von den schiet si minnichleich.
deu maget salden reiche
pot guet nacht in paiden.
suest wuerden si geschaiden.
die ritter giengen wider in,
die iunchfrawen mit zuechten hin,
da si gemachez wolten pflegen.
der wirt het sich dez bewegen,
daz er ruewe wolt han.
die zwen ritter fuert er dan
und saz mit in dar nider.
die ritter all wider
zuechtichleichen sazzen.
si chuenden sich wol mazzen
unfuege und falschait.
von dem wirt man noch sait,
er wär an elleu falscheu mail
und het so hoher eren tail
und prises also vil beiait,
daz man sein lob von recht sait,
alz mir deu aventewer iach.
nu waz den rittern ir gemach
gepruevet ritterleich.
der wirt zuechtichleich
vraget dise zwen man,
ob si wolten slaffen gan,
in wär gepruevet ir gemach.
garel zue dem wirt sprach:
< daz tuen wir gerne, swenne ir welt.>
eskilabon, der werde helt,
wolte si dez nicht erlan,
er wolte selbe mit in gan,
da si solten ruewe han.
suest gie er mit in paiden dan.
daz waz duerch zuecht in paiden lait.
vil manich ritter gemait
von ir gesidele sprungen,
die in hin naher drungen
in ein chemenaten,
deu waz vil wol beraten
mit zwain petten herleich.
ez wart nie chuenich also reich,
er moechte dar an gelegen sein.
zwai dechklachen zoeblin
waren dar ueber gezogen,
mich hab deu aventewer betrogen,
man schuef in gueten gemach.
garel zue dem wirt sprach:
< herre, ir mueget wol slaffen gen.
ir habt uens eren vil getan,
daz dien ich gerne immer mer.>
nu trueg man slaftrinchen her,
pedeu moraz und wein.
die choepfe waren gueldein.
do si getrunchen, der wirt gie dan
mit urlaub alz ein hoebscher man
und pat si semftez slaffez phlegen.
von danne gie der werde degen.
die ritter all geleiche
vil gezogenleiche
mit urlaube giengen dan.
garel und gilan,
die entschuechten iuncherrelein,
die gaben von art liechten schein,
und enphiengen ander ir gewant.
do legten si sich sa zehant.
gareln waz der ruewe not,
alz im deu muede gepot,
wan er den sumerlangen tag
vil manigen ellenthaften slag
het gegewen und enpfangen,
uencz daz der schein ergangen
waz vil nach uencz an daz ende,
e er mit seiner hende
den wirt sicherhait bedwanch.
der wirt auch mit der muede ranch.
er waz auch stritez ueber laden.
doch heten si chainen schaden( an ir leib enpfangen.)
der strit waz ergangen
in paiden saelichleiche.
eskilabon, der reiche,
waz auch choemen an sein gemach.
dez morgens, do der tag auf prach,
da lagen si nicht langer da.
si stuenden auf und giengen sa
da man dem wirte ein messe sanch.
pedeu ir hercz und ir gedanch
waz ze got rain und guet.
si paten got, alz man noch tuet,
daz er ir er und ir pris
und auch ir lewen in aller weiz
behuete und auch geruechte pflegen.
do man nach der messe den segen
enphie und da gesungen waz,
sie giengen auf den palas,
der wirt und sein geste zehant,
da man den tisch geraitet vant
und manich gesidele reiche.
gechlaidet wunnichleiche
sach man dez wirtez swester choemen
mit ir frawen, suest han ich vernomen.
der wirt do meinen hern gareln vie
pey der hende und gie,
do er sein swester sach.
zue ir er zuechtichleichen sprach:
< herczen libeu swester mein,
ich bevilch dir den gesellen dein,
dez solt du mit fleizze pflegen.>
mit zuechte saczte der werde degen
die ritter alle geleiche.
gilan, der fuerste reiche,
muest aber sein gemazze sein.
moraz, chlaret und wein
und von speise grozze wirtschaft,
die gab der wirt mit trewen chraft.
do si mit zuechten heten gaz,
garel do nicht langer saz,
auf stuend der ellensreiche
mit urlaub zuechtichleiche,
er pat si alle siczen.
er sprach mit gueten wiczen:
< herre wirt, seit gemant,
daz mir lobt ewer hant,
daz ir der red icht ab gat
und die gevangen ritter lat
ledich duerch den willen mein.
darumbe wil ich immer sein
mit dienst, alz ir gepietet mir.
herre, ich getrawe eu wol, daz ir
behaltet ewerz gelubez chraft,
daz diseu edele ritterschaft
duerch meinen willen ledich sei.
herre, ir suelt si lazzen vri,
dez hawet ir lob und ere,
ich gediens auch immer mere.>
der wirt sprach:< herre, daz sei geschehen.
swa ich mich han ueber sehen
gein in, herr, daz ist mir lait.
herr, durch ewer wirdichait,
dez erwerbet mir ir hulde,
daz si die grozzen schulde
verchiesen>, sprach der werde man,
< ich han uengefuege an in getan,
dez wil ich mich hie schuldich geben
auf ir genad und wil mein lewen,
swaz ich dez ze leben han,
in buezze wesen under tan
umb die selben missetat.
daz sein nimmer werde rat,
von dez schulden ich gewan,
daz ich han missetan
an manigem degen her
und mir selben michelz mer.>
alrerst er offenleiche veriach,
von welhen schulden daz geschach,
daz er die ritter alle vie
und ir chainen ledich lie.
da waz frians schuldich an.
garel und gilan,
die paten zuechtichleiche
die ritter alle geleiche,
daz all ir veintleicher zorn
auf den wirt wär verchoren
laeuterleich an allen haz.
die ritter lobten alle daz
und iahen alle gemaine,
frians wär alaine
schuldich an ir swäre
und daz der wirt wäre
vrei vor aller valschait.
frians laster, daz waz prait
und wart dem wirt gar vergeben,
daz in vanchnuesse ir leben
manich ritter het verslizzen da,
der hohen pris het anders wa
mit ritterschaft beiaget.
garel, der degen unverzaget,
und auch sein geselle wert,
ietwederr urlaubes gert
von dem wirte und von der frawen chlar.
do sprach der wirt an alle var:
< herr, durch den willen mein
geruechet hie noch langer sein
uencz eu berde berait
nach ewern willen wappenchlait.
deu ewern sint verhauen.
auch paten si die frawen,
daz si noch langer da beliben
uencz in ir muede wuert vertriben
und auch die ritter wuerden berait
ze der vart, die mit manhait
der wirt het gevangen.>
< dez lat euch nicht belangen>,
sprach der wirt,< dez habt ir er
und gewinnt prises dester mere,
swenn ir si fueret mit eu hin.
ez wirt eu an eren ein gewin.
ir muegt ir gern piten
und lat si mit eu reiten
von hinnen chuerczleichen.>
so sprach der eren reich.
daz lobten si im paide do.
dez wurden die ritter alle vro,
daz si ir wolten peiten
und si mit in solten reiten.
nider sazzen frawen und man.
der wirt, garel und gilan,
die drei besunder giengen,
ir dinch si suest an viengen,
si wurden dez ze rat da,
daz si die ritter wolten sa
gareln umb helfe piten
mit vil zuechtichleichen siten.
die red wir nu lazzen.
si giengen wider und sazzen.
nu trueg man trinchen fuer si her,
vil schoen nach dez wirtez ger,
den rittern und den frawen chlar.
man pflag ir wol an allen var.
do nu auf dem palas
alumb und umb geschenchet waz,
auf stuend der wirt und red
sein red nach des gastes pet.
die ritter pat er siczen.
mit zuechtichleichen wiczen
saget er in daz mär,
wie dar choemen waer
garel, der chuen wigant,
von pritanien in daz lant
und wie er von artuse waz geriten.
< ir helde, er haizzet euch dez piten,
daz ir in ewerr helfe wert.
ich rat eu, seit erz an euch gert,
helfe, daz ir helfet im.
auf mein trewe ich daz nim,
daz stet eu loebleichen an,
wan euch hat der werde man
von meinen handen genomen.
ir muegt im gern ze helf choemen,
daz hat verdienet wol sein hant.
ir edeln ritter, seit gemant,
daz ir habt umb er
vil dikche gewaget sere
pedeu leib und guet.
swer ie rechte wart gemuet,
der ist dem pidern manne hold.
diser ritter hat daz wol versolt,
daz ir in nu nicht enlat,
seyt er euch hie erlediget hat,
ir helfet im duerch ewern pris.
daz rat ich>, sprach der fuerste wis,
< daz ist meinez hern gareln pet.>
do lobten si im an der stet
mit gemainem muende
helfen an der stuende
und iahen alle geleiche.
die helde ellensreiche
iahen, ez wär pilleiche,
daz si mit dienst willichleiche
im alle solten pei gestan.
dez freud sich der werde man,
garel, der degen wert erchant,
der stuend auf und sprach zehant
vil gezoegenleiche
zue den rittern alle geleiche:
< ewer helfe geit mir vreuden vil
und wizzet, daz ich immer wil
eu dienstez wesen undertan
die weil und ich mein leben han.>
er danchte in mer danne vil.
der red ich nu gesweigen wil.
der wirt seiner geste phlag
vil wol uencz an den sibenden tag.
si wolten da nicht langer sein.
alrerst wart an dem wirt schein,
daz er ganczer tugende phlag,
wan er der chost sich bewach,
alz ich daz maer vernomen han
vier hundert schoener chastelan,
der pesten, deu man indert vant
ueber al dez edeln fuersten lant,
deu gab der edel wigant
mit seiner willichleichen hant
den gevangen rittern gar.
ir harnasch, daz si prachten dar,
daz waz schon behalten.
suest chuent er zuechte walten,
daz er sei schon von im liez.
der wirt in dar tragen hiez
harnasch und wappenchlait,
dar zue iesleichem waz berait
ein newer schilt unde gancz,
pedeu veste und glancz,
rechte alz si waren choemen dar.
do si nu alle waren gar
gewaffent wol ze prise,
do hiez der fuerste weise
auf den palas pringen dar,
schoen und liecht gevar,
gareln seineu wappenchlait.
deu erzaigten grozze reichait
von gestain und auch von golde,
alz er selbe wolde.
seinez schildez dach waz härmein,
dar auf ein pugel gueldein,
die ziert manich edel stain.
von zobel ein pantel erschein
dar under in der gebäre
alsam ez lewentich wäre.
die spangen gueldein und prait,
die auf den schilt waren gelait
al umb und umb auf den rant,
die porten waren von triant,
da mit der schilt geriemet waz.
smaragde, rubin und adamas,
die waren dar in verwiert,
die pukgel ris geziret
mit manigem edeln staine,
grozz und klaine,
die gaben wunnichleichen schein.
al deu zimirde sein
waz pedeu tewer und liecht,
alz mir deu aventewer gicht.
dez wirtez swester choem gegan,
deu wolt do dez nicht enlan,
si wappent zuechtichleichen
gareln, den ellensreichen
und gab im ze stewre
einen wappenrochk vil tewre.
der waz von weizzen seiden planch,
pedeu weit und lanch,
dar auf von zobel zway pantel.
den pat si den degen snel
duerch ir willen fueren dan.
garel, der wol gezogen man,
genadet ir zuechtichleiche.
nu waz der ellensreiche
gilan in sein harnasch choemen,
alz ich daz maer han vernomen.
dez schilt waz gruene alsam ein graz,
von goelde ein lew dar auf waz
erhawen, der gab liechten schein.
sein wappen rochk, der muese sein
von azagauch ein gruener samit,
pedeu lanch und weit.
nu heten dise zwen man
geleget al ir harnasch an.
der wirt sprach zue dem ritter snel:
< herre mein, her garel,
ewer hant hat hie den pris beiaget
und dise minnichleiche maget,
mein swester, deu hie stat,
ewer hant deu erstriten hat,
mit der schaffet, waz ir welt.>
do sprach der zuechtereiche helt:
< sol deu maget wesen mein,
ewer swester, deu so liechten schein
hat, dez pin ich immer vro
und wizzet und stuende mein dinch also,
daz ich moechte beleiben.
und mit ir deu zeit vertriben,
dez waer ich vro und gemait.
herr, duerch ewer wirdichait,
ir sult mir si behalten.
lat mich got dez lebens walten,
ich sol ir trewe erzaigen.
ist awer, daz ich der vaigen
einer pin, so chuemt ir wol,
daz ichz nicht umbevahen sol.
ich waiz nicht, wie ez mir ergat.
ist, daz mein dinch so ewen stat,
swenne ich her wider reit,
da wider ich nicht enstreit,
ich laist gern ir gepot.
da mit wil ich bevelhen got
ir rainen leib und auch ir lewen,
der muezze ir saelde und ere geben
und geruech ir eren immer pflegen.>
urlaub nam der werde degen
von der maide wol getan.
er sprach:< nu wizzet, daz ich willen han,
daz ich eu immer dienen wil.
ewerr tugende ist so vil
und ewerr rainen guete.
got ewerr eren huete.>
deu magt sprach:< ich pit dez got
mit gueten trewen suender spot,
daz er euch bewar vor aller not.>
dem ritter si mit zuechten pot
ir chues und sprach zue dem degen pald:
< herre, nu seit in dez gewalt
ergeben, der eu beschaffen hat.
ob ewer dinch eu wol ergat,
dez pin ich herczenleichen vro.>
dez genad er der schoenen do
und nam urlaub ueber al
von den frawen, die auf den sal
mit der iunchfrawen waren choemen.
im moechte an sälden wol gefromen
manich rainer segen, den im pot
vil manich muendel rot.
gilan, der degen nicht enlie,
fuer die schoenen maget er do gie,
mit zuechten er urlaubez gert.
der daucht si auch ir chuessez wert
und pat in goet behueten.
dez genadet er ir gueten.
gilan, der ellensreich,
schiet mit urlaub zuechtichleich
von den frawen allen.
mit zuechten ane schallen
nach urlaub drungen dar
ze den fraewen deu gevangen schar,
die heten chaeume dez erpiten,
daz si nu vroeleich riten
iesleicher swar in daucht guet,
dez freud sich ir aller muet.
auf den hof fuer den palas
ir iesleichem choemen waz
sein oersse, sein sper, helm unde schilt.
den wirt vil lueczel dez bevilt,
er reit mit den rittern dan
wol meile lanch ueber den plan,
er und sein ritter gar.
garel, der stolcz degen chlar,
der wil nu von in reiten.
wez mag er lenger peiten,
seyt den unverzagten
hercz unde gedanch iagten
gein chanadich in daz lant.
urlaub nam der wigant
von in allen und sprach,
do er die ritter halden sach,
die er in vanchnuesse vant:
< ir edeln ritter, seit gemant,
seit ir mir helf lobt hat,
ich pit euch dez, daz ir icht lat
duerch ewer selber er,
ich wil euch piten mer,
daz ir duerch ewer wirdichait
ze den naechsten pfingsten seit berait
und choemt her wider in dicz lant,
wan mir ist daz vil unbechant,
wa ich euch anders vinden sol.
ich getrawe dez ewerr manhait wol,
daz ir hie wartet dez poten mein.
ir suelt pei meinem vrewnd hie sein.
ich sende eu meinen poten her.>
deu pet waz auch dez wirtez ger,
daz si dar wider solten choemen.
do si daz heten vernomen,
do lobten si im al zehant,
daz si wider in daz lant
ze den nächsten pfingsten wolten choemen.
hie wart urlaub genomen
von den rittern al geleich
und von dem wirt eren reich.
do paten si sein goet pflegen.
hin reit der ellensreich degen.
der edel fuerste gilam
nam urlaub, alz im wol gezam,
von dem wirt erenreiche
und von den rittern al geleiche.
war do iesleich ritter fuer,
deu aventewer mir dez nicht swuer.
gilan und floris
und alexander, der guertis,
und garel, der werde man,
die riten mit ein ander dan.
der wirt chert wider auf belamuent
mit seinen rittern an der stuent
und schuef sein dinch nach eren wol,
alz ein edel ritter sol.
eskilabon, der milte,
der gevangen ritter schilte
hyez auf seinen palas,
der schoen und weit waz,
alumbe hahen an die want.
dar obe man geschriben vant
der ritter namen und auch ir art,
von welhen landen dar ir vart
nach aventewer waz getan
und wie si der werde man,
garel, mit strite erloeset hat.
ob den schilten auch geschriben stat,
wie er die aventewer prach.
an den schilten man auch sach
iesleichez waffen liecht gevar.
die schilt hieng er duerch daz dar,
swenne iemant fremder choem dar,
daz er näm der schilt war
und auch da pei erchant
die chuenen wigant,
die in daz lant duerch prise riten
und nach der aventewer striten.
daz tet der wirt duerch seinen pris.
er waz hoebsch und wise
und an allen tugenden gar vol choemen.
von im vil dichk wart vernomen,
daz er hohen pris beiaget.
deu aventewer uens saget,
daz garel, der werde man
mit urlaube von seinen gesellen dan
schiet vil zuechtichleiche,
der degen ellensreiche.
do paten si sein got pflegen
und in nicht lazzen uender wegen.
do wart ein vreuntleich schaiden
von den gesellen paiden.
gilan sprach:< vil werder degen,
got muezze deiner eren pflegen( und deinen werden leib bewaren)
und lazz dich saelichleich gevaren
und wizze, daz ich dez pin vro,
ob ez immer chuemt also,
daz ich dich mit vreuden sol sehen,
so chuend mir lieber nicht geschehen.>
dez genad im mein herr garel.
urlaub nam der degen snel
von in vil minnichleiche.
hin reit der ellensreiche
gein chanadich auf sein vart,
da im hin gezaiget wart.
hie wart langer nicht gepiten,
gilan und die zwen riten,
in waz deu strazze wol bechant,
hin haim in ir vater lant.
si wurden wol enpfangen da.
gilan sait mit zuechten sa
seinem swager märe,
wie der lobebäre
garel die aventewer prach
und swaz ze belamuent geschach.
dez vreuten si sich alle geleich.
garel, der degen ellens reich,
wart zue den pesten da gezalt.
der herczoge von pergalt,
retan, der fuerste reich,
chlaget do fleizzichleich,
daz er mit in dar nicht waz choemen,
wan er im het benomen
sein chumerleich swär.
hie lazzen wir daz mär
und sagen von dem werden degen,
der sich der rais het bewegen
gein chanadich die verren vart.
garel, der sich nie gespart
an streit und auch an manhait,
mit vrag er gein dem lant rait.
auch suecht er aventewer.
nach eines wegez stewer
choem er in einen wilden walt,
dar inne rait der degen palt
den tag uencz an den abent gar.
nu enwesse der edel ritter, war
in dew strazze weiste.
alsus choem der gepreiste
ze einer vesten chlause.
dar inne waz mit hause
ein man, der der strazze pflag.
pedeu nacht und tag
waz dez sit ungehewre,
alleu guet waz im tewre.
der wolt niemant fuer lan,
er wolt von im ze phant han
pedeu guet und lip.
er het ein unbeschaiden weib,
die waz michel und starch,
unguet, uebel und arch.
si waz gehaizzen fidegart.
so starchez weib nie wart
von einer mueter geporn.
si tet vil manigem man zorn
mit ir vil unsuezzen siten,
si endorfte nie man gueter piten,
daz si im hold wäre.
si waz unminnebäre.
ir vreunt hiez purdan,
der waz ein ungehewer man.
er chuende niemant eren,
noch seinen dienst gecheren
gein chainer slachte man.
der ungehewer purdan,
der het besezzen disen walt
und manigen ritter tot gevalt
nuer duerch seinen uebermuet.
nu choem uenser ritter guet
geriten gein der klause.
nu stuend vor seinem hause
der ungehewer purdan,
der het ein vestez harnasch an,
daz er zallen zeiten trueg.
sein stange, deu wazz grozz genuech,
vierekke, stälin und sneit,
sein schilt waz dikche und prait,
sein swert waz lanch, scharf und guet,
einen gespiczten staelinen huet
het er mit einem nas pant,
wie selten man in guet vant.
als er den ritter choemen sach,
zue im er zoernleichen sprach:
< saget an, ir vil tumber man,
wer geriet eu disen wan,
daz ir mein strazze habet geriten?
daz moecht ir gerne haben vermiten.
euch hat der tievel betrogen.
ir wert der fraevel wol erzogen,
e daz ir mir entrinnet.
swaz ir dar an gewinnet,
daz ir tumber gauch her chomen sit,
daz mueget ir geben ane strit,
swer ez von eu nemen wil.
ez wirt eu nicht ein chindez spil,
daz eu deu toerhait ie geschach.>
mein her garel do sprach:
< herre, ir moecht wol reden baz.
ich verdient nie ewern haz,
ich choem auch nie auf ewern schaden,
mich hat auch niemant her geladen
eu ze schaden>, sprach der helt gemait,
< wan daz ich nach der strazzen reit.
ich wand, deu strazze wär vri.
ob eu mein raise lait si,
daz ich her geriten han,
han ich dar an wider euch tan,
daz ist mir lait und wil eu iehen,
eu ist von mir nicht geschehen,
darumbe ir soeltet straffen mich
und wizzet sicherleichen, daz ich
von chainem man mere
gestraffet wart so sere,
dem ich nicht laidez het getan.>
do sprach der starch purdan:
< dich hilfet al dein smeichen nicht,
dein chlaffen dunchet mich enwicht.
ich wil dich lueczel eren,
dein laster wil ich meren.
ich wil dich hahen alz einen dieb,
ez ist dir lait oder lieb.>
do sprach garel, der werde degen:
< ir chuennet nicht, wan scheltens phlegen.
daz zimt nicht einem frumen man.
swaz ich euch gephleget han,
daz ist mir sicherleichen lait.
mein dienst sei eu wider sait.>
deu red waz dem risen zoern.
garel, der degen hoech geporn,
daz sper under den arm slueg,
daz oersse in hurtichleichen trueg
auf den risen, e er sich
verrichte, do wart im ein stich,
do der ritter auf in treip,
daz im der drumzaun beleib
in der prust wol ellens lanch
und daz er sunder seinen danch
von dem stiche bestrauchte.
den risen dez bedauchte,
in het der doner geslagen.
nu sach er aeus der wunden ragen
den drumzoun von dem sper.
mit der hende zuechte er
daz sper aeus der wunden.
an den selben stuenden
zuchkt garel daz swert.
auf den risen traib der degen wert
daz oersse mit sporn, sam er sluege.
e er die stangen sein erzueg,
do slueg er im ein wunden grozz.
daz pluet duerch die ringe flozz,
da von der ris erzuernet wart.
von der huertichleichen vart
do in daz oersse fuer in trueg,
die stangen er nach dem ritter slueg
einen so ungefuegen slag,
daz im daz oersse dar nider lag.
die stangen zukcht er gahez wider.
garel lag nicht langer nider,
von dem oersse er snelle spranch.
der rise nach im einen swanch
mit der swären stangen slueg.
sein snelhait in danne trueg,
daz im nicht von dem slage war.
mit grimme slueg er aber dar
nach im ungesmeicht
und het in gern erreicht.
seiner snelhait er genozz,
hinder einen paum, der waz grozz,
er von dem selben slag entwaich.
manigen ungefuegen straich
slueg er nach dem werden man.
garel von dem risen dan
entwaich in den chuerczen walt,
er het in anders tot gevalt,
wan daz in die paum fristen.
mit suest getanen listen
nerte sich der werde man,
uencz daz der uebel purdan
in seinem grimme verwuete
und sich so sere erpluete,
daz im an chreften ab gie.
garel in do nicht enlie
chainer slacht ruwe phlegen,
mit slegen traib in umb der degen.
er moechte im vor den paumen nicht
geschaden, so daz maer gicht,
wan der rise waz so lanch,
swenne er die stangen nach im swanch,
so irten in die este.
garel, der not veste,
slueg im manige wunden
in vil churczen stuenden
in deu pain und in die seiten.
suest chuend er mit im streiten.
er slueg im manigen starchen slag.
so chreftichleicher sleg er pflag,
mit paiden seinen handen
rach er seinen anden
an dem risen freissam.
garel an slegen zue nam.
er slueg im manige wunden grozz.
der rise die stangen nach im schoz
in die erden wol einer chlafter lanch.
garel aeuz dem schuzze spranch
und slueg im ein wunden
an den selben stunden
in ein pain, daz er nicht moechte gesten.
im begunde an chreften abe gen,
wan er mit dem tode ranch.
nu het der rise den gedanch,
daz er in wolt ervallen han.
do entwaich im uz dem vallen dan
garel, der degen märe.
der rise vil von der swäre
recht alz ein turn prast nider.
von dem valle moecht er wider
von der erde nicht enchomen.
nu wart ein ruef von im vernomen,
daz al der walt dar nach erdoz.
sein stimme, deu waz also groz,
daz er durch den walt erhal
und daz erhoert disen schal
fraw fidegart, dez risen weib.
si sprach:< sam mir mein leib,
mein man, der ist in grozzer not.
er ist von meinen handen toet,
swer im icht laidez hat getan.>
einen vesten harnasch lait si an
und zwo eysnein hosen guet,
einen staeleinen huet
si palde auf ir haubet pant.
ein stangen zukcht si in die hant
und einen schilt, der waz prait,
und ein swert, daz sere snait.
si hueb sich von dem hause
vil palde von der klause.
si wolt rechen iren man,
swer dem laidez icht het getan.
innen dez het garel,
der ellensreiche degen snel,
dem risen daz haubet ab geslagen,
daz sol niemant gueter chlagen,
er waz ein unbeschaiden man
und het mordez vil getan
mit seiner hant an manigem man.
do garel den sichk gewan,
do gie der degen da er vant
sein oersse. daz het der valant
hinder dem satel ab geslagen.
daz begunde mein her garel chlagen,
do er daz oersse totez vant,
do sprach der chuene wigant:
< daz sein nimmer werde rat,
dez hant dich erslagen hat.
nu enwaiz ich alrerst, war ich sol.
dein toet chuemt mir nicht ze wol.
ich mag ze fuezzen nicht gegen,
sol mein harnasch hie besten,
deu flust ist mir swär.>
nu sach der lobebär
daz starche weib zue gahen.
do si im choem so nahen,
daz si den ritter sten sach,
zue im si zoernichleichen sprach:
< sag an, wer riet dir den rat?
ich wän, er dich verraten hat,
daz du pist choemen in disen tan.>
nu sach daz weib dort ligen den man,
dem waz daz haubet ab geslagen.
si begunde rueffen und chlagen
mit ungehewer stimme.
si sprach aeus zoernez grimme:
< sag an, du ungetrewer man,
warumbe hast du daz getan,
daz du den man ermordet hast?
darumbe du mir ze phande last
pedeu deinen leib und dein leben.
dez wil ich dir mein trewe geben,
daz dir vil laidez von mir geschicht.
du bestuende sein offenleichen nicht,
du hast in slaffende erslagen
geleich einem poesen zagen.>
garel sprach:< ir saget nicht war,
wan er mich offenleichen gar
stritez noette an meinen danch.
do half mir goet, daz mir gelanch
an im. swaz halt mir geschicht
von eu, ich fuercht eu nicht.>
daz weib zornichleichen sprach:
< du arnest al mein ungemach,
daz du den helt hast erslagen,
daz wirt dir langer nicht vertragen,
du muest darumbe hangen.>
mit ir swären stangen
lief si in veintleichen an.
garel, der unverzaget man,
zukchte mänleich daz swert.
ze wer stuend der degen wert
vil vermezzenleiche.
daz weib vil teuvelleiche
slueg nach dem ritter manigen slag.
garel seiner chuenste pflag,
er huet sich vor ir starchen slegen.
hinder einen paum der werde degen
von ir snellichleichen spranch.
nach im tet si einen swanch,
daz die rinden von dem paume flugen
und die späne auf stuben
garel von dem weibe.
seinem werden leibe
stuendez degenleichen.
do muest er ir entweichen,
wan er voerchte den toet.
in prachte daz weib in soelhe not,
daz er da vor nie mere
gevoercht also sere,
daz im sein ere wuert benomen.
< dir mag ze staten niemant choemen>,
sprach daz ungehewer weib,
< du muest verliesen deinen leib.
daz chan niemant understan,
du hast mir laidez vil getan,
ich gerich an dir mein herczenlait.>
garel ritterleichen strait,
wan er ir lueczel icht vertrueg.
vil manigen slag er ir slueg
mit seinem gueten swerte.
swa er dez ekke cherte,
da snait ez den herten stal.
die slege waren an zal,
die sie tet auf den ritter chlueg.
garel ir ein wunden slueg,
er versnait ir ein pain,
daz deu vil unrain
begunde hinchen sere
und daz auch si nicht mere
vor der wunden moecht gesten.
der schad beguend ir nahen gen,
wan si der witen spruenge vergaz.
si wart auch an slegen laz.
garel si nicht ruewen lie,
mit slegen er ir zue gie,
uencz daz si nider wart gevalt.
ir schelten er ir vergalt
also, daz si sein hohen schaden gewan.
garel, der vil chuen man,
daz haubet er ir ab slueg.
er sprach:< ich wän, ir habt genueg
engolten ewerr hoechvart.
daz der ie so vil wart,
daz ist eu nu ze schaden chomen.
ir hiet mir gern den leib genomen
an alle mein schulde.
ich het wider ewer hulde
mit meinem wizzen nicht getan
und wolt mich doch verderbet han.
daz wolt eu got nicht vertragen.
nu liget ir pedeu hie erslagen,
daz ist von uebermuet chomen,
daz eu der leib ist benomen.
swie ez mir darumb ergat,
ir seit, der den schaden hat.>
von den toten gie er dan.
nu enweste der iunge man,
war er cheren moechte.
er gedacht, ob im daz toechte,
daz er wider cherte.
er sprach:< ich pin geunerte,
ob ich nicht bevinde,
wie diczez hausez gesinde
wider mich gepar,
daz wil ich ze war
sicherleichen besehen.
swaz mir mag da von geschehen,
ez erge mir uebel oder wol,
daz ist, daz ich versuechen sol.
ich mag doch von hinnen
ze fuezzen nicht entrinnen,
da von ich nicht widercheren wil.
dezwar, mir ist pezzer vil,
daz ich mänleich ersterbe,
danne ich suest verderbe
von hunger in dem walde.
mein sorge manichvalde
muezz got gechlaget sein
und wär mir doch daz oersse mein
genesen, so wuerde sein guet rat.
swie ez mir darumb ergat,
ich wil benamen fuer mich varen.
goet, der muezz mich bewaren.>
suest gie er gein der chlause.
nu vand er in dem hause
weder weib noch man.
der helt suechen began
in dem haus an allen siten.
einen schoenen palas weiten
sach er sten ob dem toer.
da pei auf einem stain enpor
sach er ein chemenaten stan
so hoch, daz ein maezzich man
nicht moechte dar auf gelangen.
dar inne lag gevangen
zwelf schoen maide,
den waz vor iamer laide,
wan si heten chainen trost,
daz si immer wurden erlost
von chainer slachte man.
der ris, der waz so freissam,
daz niemant het chainen muet,
daz er die iunchfrawen guet
mit strite von im erloeste
oder in choem ze troeste
mit guet oder minne.
auch waz deu valantinne,
dez risen weib, also gemuet,
daz si nam chain guet
von mannen noch von weiben.
dez muesten da beleiben
die iunchfrawen in der not.
swen si beriefen, der waz toet.
dez mueste man si meiden,
da von muest chumber leiden
zway lande, deu waren in gelegen.
die leute heten sich bewegen,
daz si ir zins alle iar
vollichleichen prachten dar.
dez getoersten si nicht lazzen.
purdan, der verwazzen
het in dem einem lande erslagen
den wirt und het dan tragen
seinen suen zue seinem hause.
der lag in der klaeuse
in iämerchleichen panden.
sein leut im dar sanden
ir zins, daz er im liezze den leib.
auch het daz ungehewer weib
von einem lande getragen dan
ein iunchfrawen wolgetan,
der leib waz vil minnichleich.
ir vater waz ein fuerste reich,
der hiez amurat von tortuse.
von dez risen hause
waz ein tag waide in sein lant.
sein weib waz chlarine genant,
duzzabel, deu toechter sein,
der plikch gab minnichleichen schein.
gareln, den helt, dez wunder nam,
warumbe daz wär getan,
daz dicze gadem alaine
auf dem hohen staine
waz gemachet also veste.
dannoch er nicht enweste,
ob iemant dar inne wäre.
nu gie der degen märe
suechent umb die stain want
uencz er choem dar er die tuer vant.
deu waz verslozzen sere
mit einem rigel von ere.
der waz wol in der mazze grozz,
da man die tuer mit versloz,
daz in nicht moechten zwelf man
von der stat getragen han.
auch waz der stain vor der tuer
slecht und prait herfuer
und so hoch von der erde,
daz garel, der werde,
dar auf nicht chomen moechte,
wan niemant daz entoechte,
der die tuer hiet auf getan,
wan daz uebel weib oder ir man.
der waz so lanch und so groz,
daz er den rigel danne schoz,
swenne er wolte, mit einer hant.
der chinde auf der stain want
phlag man ofte nicht ze wol,
alz man frawen pflegen sol,
mit trinchen und mit ezzen.
ir wart ofte vergezzen,
man sach in zue vil trage.
ir vater und ir mage,
den waren si ze verre choemen.
daz weib het in den leib benomen,
wan daz man sei da mit muest neren,
ir vater muest dem risen sweren,
daz er im dar sande
von seinem vrien lande
seinen zins alleu iar,
daz er den iunchfrawen chlar
icht benäm daz lewen.
sues den chinden waz gegeben
ein leben hart sorchsam.
niemant sich daz an nam,
der in choem ze trost
und si von der not erlost,
wan der ris waz also manhaft
und het also grozze chraft,
daz in nieman torste bestan.
seines weibez sit waz so getan,
swer vor dem risen wär genesen,
der muest von ir dez todez wesen.
da von getorste nie man chomen
zue in, suest han ich vernomen.
den chinden waz vil ofte we,
swie wol in waz gewesen e
da haim pei ir magen,
die ir vil schoen phlagen.
daz waz in allez tewer hie.
aeus dem gadem man si nicht lie
choemen duerch chain ir not.
si wuenschten ofte, daz si der toet
schaide von der swäre.
garel, der degen märe,
stuent vor dem stain und sprach
wider sich selben, do er sach
die tuer verspiret sere:
< mich wundert immer mere,
warumbe man dicz gadem hat
so vaste verslozzen, daz hie stat
auf der herten stain want.>
vil maenleich der wigant
gie suechen in der klause,
ob er in dem hause
indert leut funde.
nu choem er an der stunde
auf dez risen palas,
der hoech und weyt waz.
da duerch so gie daz puergtor,
da er slueg den risen vor.
da vant er niemant inne.
er gedacht in seinem sinne:
< mich wundert, waz daz maine,
daz dicz haus alaine
ist so gar an leute,
oder waz daz bedeute,
daz ich hie niemant vinden chan,
weder weib noch man.
daz ist ein seltsines dinch.>
nu gedacht der iuengelinch:
< wa muegen dise leut sein?>
nu sach er ein vensterlein
ze ende an dez sales want.
da engegen gie der wigant.
daz venster waz verslozzen.
garel, der unverdrozzen,
prach ez auf sa zehant.
da durch sach der wigant
sitzen eine iungen man,
einen swären poyen het er an
und zwai eisen an den armen.
daz begunde dem helt erparmen.
im lag von eisen ein swärez pant
umb den hals, in die want
waz er versmidet sere.
seiner ruwe waz nicht mere,
wan daz er leinte an der want.
in dem gemach er in vant,
dez nieman gueter wuenschen sol.
ich gan getrewen leuten wol,
daz si got vor dem gemache bewar.
pain und arme waren im par,
er saz in swacher wat.
garel, der degen stät,
vraget in durch daz vensterlein,
wa von er so verslozzen muese sein,
daz er in der prisune lag.
von der vrag er ser erschrach,
do er disen ritter sach,
vil trawrichleichen er sprach:
< owe, herre, waz pracht euch her?
hat euch iemant gesehen mer
wan ich alain, dez pin ich vro.>
garel sprach zue im do:
< vreunt, dez wil ich dir veriehen,
mich hat nie man gesehen
in disem hause mer.>
< wolt ir danne leib und er
behalten, herre, so volget mir.
ich rat eu auf mein trewe, daz ir
von hinnen gahet palde
und hewet euch aeuz dem walde,
e man ewer werde gewar.
herr, ich red ez ane var,
und wirt man ewer innen,
so choemet ir mueleich von hinnen
vor dem, der diser strazze phliget.
sein hant hat hie an gesiget
vil manigem ritter loebleich.
seiner unguet ist nicht geleich.
swen er ueberwindet,
chain tugent der an im vindet,
dem benimt er den leib.
er hat ein ungehewer weib,
deu ist noch wirser danne der man.
si hawent mordes vil getan
hie an manigem ritter guet,
dem vil hoch stuent sein muet.
herre, welt ir genesen,
so sult ir hie nicht langer wesen.>
do sprach garel, der helt gemait:
< si tuent nu niemant mer kain lait.
ich han seu pedeu samt erslagen.
vreunt, du solt mit fuerbaz sagen
und geben mir dein ler:
ist hie iemant mer,
auf den ich sol angest han?
daz solt du mich wizzen lan.>
do sprach der gevangen man:
< wär ez euch so sälichleich ergan,
daz ir seu pedeu hiet erslagen,
fuer war ich eu daz wolte sagen,
so hiet ir hohen pris beiaget.
ey, edel ritter unverzagt,
sagt mir deu mär ane triegen.>
er sprach:< ich chan nicht liegen.
ir hoechvart solt nicht langer wesen,
ir ist einez nicht genesen
und wollent si wider auf stan,
si muezzen an haubet gan,
deu slueg ich ab mit meiner hant.>
do deu mär recht ervant
der gevangen man, do wart er vro.
zue dem herren garel sprach er do:
< ey, aeus erwelter degen palt,
waz ir eren habt gezalt,
seit hie gesiget hat ewer hant.
got hat eu her ze trost gesant
mir und auch vil manigem man,
den grozzen schaden hat getan
der ris und auch sein uebel weib.
dez wirt gepriset ewer leib
von maniger chlaren frawen.
lat mich ewer helf schawen
und helfet aeus den panden mir,
dar inne ich lig, so hawet ir
vil saelichleich an mir getan.>
also sprach der gevangen man.
< ich hilf dir gern, nu sage mir,
wa chuem ich in daz gadem zue dir?>
do sprach der gevangen man:
< herre, ir suelt fuer den palas gan
und get herumb pei der want,
da vindet ir die tuer zehant
und besehet, herre, ob ir
her in muegt choemen und helfet mir
duerch goet von meiner grozzen not.
ich wär sicherleichen toet
vil schier in disen panden.
wol ewern lieben handen,
die mich von sterben haben erloest.
ir seit mein herre und mein trost,
sol ich von diser noet genesen,
daz muezz an ewern genaden wesen.>
garel do dez nicht enlie,
fuern palas er do gie
und suechte die tuer uencz er si vant.
do moechte der wigant
dar ein nicht choemen dacz der tuer,
da waz ein grozzer rigel fuer
geschozzen, der waz swär.
garel, der lobewär,
mochte in ninder derwegen.
nu gedachte der degen
mit allen sein sinnen,
wie er mochte gewinnen
den swaeren rigel her dan.
ze iungist er sich des versan,
daz er nach dem swert gie,
daz er pei dem risen lie.
daz het er dannoch umbe sich.
garel gedacht:< ich wil dich
versuechen, ob du wil sneiden
den rigel und nicht vermeyden,
da mit der man beslozzen ist.
waz ob du leicht so guet pist,
daz du nicht sparest daz eysen,
so wil ich dein guet prisen.>
er zoch ez vil aus und trueg ez dan
fuer daz gadem, da der gevangen man
inne saz gepunden.
garel an den stuenden
daz swert ze paiden handen nam.
ez slueg der degen lobsam
auf den rigel, der waz eysnein.
daz swert mit den ekken sein
snait daz eisen alz einen zin.
suest haewt er den rigel hin
uentz er die tuer auf gewan.
nu zaiget im der gevangen man
in einem venster an der want
da er inne ligen vant
die sluezzel zue den panden.
er loest im von den handen
arm eisen und daz hals pant,
da er in inne ligen vant.
garel mit dem swert sein
die nagel von dem vingerlein
snait er alz si wärn pley.
er machte in von den poyen vrey.
als er wart ledich von der not,
gareln er sich ze fuezzen pot
und ergab sich in sein gepot.
er genat im und got,
daz er im chäm ze trost
und in von der not erlost.
garel hiez in auf stan.
nu waz der chindische man
verdorben in den panden,
daz im sere wart enplanden,
do er von stet solte gan.
garel fuert in mit im dan
aeus ze der chemenaten tuer
in den palas herfuer
und sazzen in ein venster an der want.
garel vragt in zehant,
wie er dar choemen wär.
do saget er im deu mär,
wie im der ris het erslagen
seinen vater und in dan getragen
gewaltichleichen da her.
< in seinen panden hat er
mich gehawet wol zehen iar.
daz gelaubet, herre, wan ez ist war,
daz er mich aeus disem gadem nie
noch aeuz seinen panden verlie
und mueste doch alle iar mein leben
loesen. man mueste im her geben
den zins von meinez vater lant.
anders het mich sein hant
von dem leibe genomen.
nu seit ir mir ze trost choemen,
herre, da von ist mein recht,
daz ich ewer aigen chnecht
immer mer haizzen sol.
daz habt ir verdienet wol,
wan ich wär in den panden toet
und het ir mich nicht von der not
geschaiden, lieber herr.
mein lant, daz ist nicht verre,
man rite wol eines tagez dar.
mein vater, der hiez elimar,
der herczog von arigentin,
chlarine hiez die mueter mein,
chlaris pin ich genant.
arigentin, mein aigen lant,
wil ich von eu enphahen.
ich wil mich eu nahen
mit dienst, swa ich chan.>
do sprach garel, der werde man:
< deinen dienst wil ich gern nemen,
deinez landez sol mich nicht gezemen,
da solt du selb herre sein.
nu sag mir auf die trewe dein,
waiste, waz daz maine,
daz dicz haus alaine
ist an alle leute
oder waz daz bedeute,
daz ich nicht leute funden han?
het diser ungehewer man
niemant, der im dienen sol?>
er sprach:< herre, ich sag eu wol,
si sint so grimmich gewesen,
daz niemant pei in mocht genesen,
wan alz ich eu bedeute.
ein tayl wilder leute,
die sint hie pei nicht verre,
ueber die waz er herre,
die het er auch bedwungen,
daz si mit noeten rungen.
si dienten im duerch noet,
swaz er ze tuen in gepot,
daz getorsten si nicht lazzen.
vil selten si vergazzen
seines gepotez, swaz er si hiez
ze tuen, ir chainez daz nicht enliez,
wan si vorchten in vil sere
und daz weib noch michelz mere,
wan deu waz aller tugende vrei,
ir waz auch selten guet pey.
die dienent gern ewer hant,
so in daz mär wirt erchant,
daz der ris und sein uebel weib
habent verlorn den leib.
daz wirt in ein liebez mär.
si hawent manige swär
von in erliten, seit er ir phlag.
si gelebten nie so lieben tag,
so daz si vroeleich suln leben
alz e. herre, ich wil eu geben
einen rat, der eu ze staten chuemt
und eu an ern wol gefrumt.
secht ir ein horn dort hangen?
und moecht ir daz erlangen,
so choement her in churczer stunt,
swenn ir daz plaset dreystuent,
aeus dem walde dreu getwerch.
hie pei nahen leyt ein perch,
den habent si besezzen( und wolt der rise ezzen,)
so bliez er daz hoernelein.
visch, fleisch, met und wein
und swar zue in sein wille trueg,
dez prachtens im da her genuech,
deu getwerch aeuz dem walde.>
garel gie alz palde,
da er daz horn hangent vant.
mit chreften ez der wigant
pliez, daz ez laut erhal
und daz erhorten disen schal
deu getwerch in dem walde.
do eilten si vil palde
ze hove mit der spise.
der chnappe waz so wis,
daz er gareln riet,
daz er sich puerge, und im beschiet,
zweu im daz guet moechte sein.
er sprach:< so deu getwergelein
mit der spise in den palas gen,
so sueln wir in deu tuer versten,
daz si uens icht entrinnen
und werfen daz mit sinnen,
daz si eu geben sicherhait,
pedeu ir trewe und ir ayt,
daz si eu werden undertan.
nu gelaubet, tugentreicher man,
dez ratez wil ich mich nicht schamen,
herre, ez wirt eu benamen
pedeu nuecz und guet
und wizzet, daz ir recht tuet.>
garel sprach:< vreunt, ich volge dir
vil gern, swaz du ratest mir,
daz tuen ich, alz verre ich chan.>
sa zehant si giengen dan
von dem wege, daz si niemant sach.
also schier, so daz geschach,
do prachten von dem walde
vil wunderleichen balde
dreu chlaineu getwergelein
dreu pfaert, deu prot und wein
truegen, fuer den palas weyt.
dar nach in vil churczer zeyt
die saume legtens auf daz gras
und truegen auf den palas
tischlachen, prot unde wein
und ein chopf gueldein,
der waz tief und weyt,
dar aeus der ris ze aller zeyt
tranch und auch daz weib sein.
do si nu dacz der tuer hin in
in den palas waren chomen,
alz ich daz mär han vernomen,
garel vertrat in die tuer.
er sprach:< ez sol niemant herfuer
gen, wan mit dem willen mein.>
do erschrachten deu getwergelein,
do si disen chuenen man
vor der tuer sahen stan.
daz swert het der wigant
also blozzez in seiner hant.
den getwergen, den waz laide,
ueber hundert tagwaide
wären si gerner gewesen,
wan si trauten nicht genesen.
si wanten, si hieten den leib verloren.
do sprach der ritter wol geporen
zue den twergen sa zehant:
< ir herren, tuet mir daz bechant,
wem habt ir pracht dise speise her?
daz lat mich wizzen, daz ist mein ger,
oder ir habt den leib verlorn.>
< neyna, ritter aeuz erchorn>,
sprach ein getwerch,< lat uens den leib.
hie ist ein man und ein weib,
den muezzen wir dienen an danch.
layder dez ist al ze lanch,
daz wir in zins geben
und muezzen iamerchleichen lewen
von seinem weib und von im.
auf mein trewe ich daz nim,
swaz halt uens von eu geschicht,
wir guennen eu dez todez nicht.
herre, welt ir genesen,
so sult ir hie nicht lenger wesen.
herre, hewet eu von hinnen,
e si ewer werden innen,
wan so habt ir den leib verlorn.
ein wirser man wart nie geporn,
danne der starche purdan.
daz weib ist wirser danne der man.>
garel sprach:< nu saget mir,
der eu seyt, daz ir
vor in an angest soldet lewen,
waz wolt ir dem ze lone geben?>
si sprachen:< herre, an allen wan,
wir wären im immer undertan
mit leib und mit guet,
mit willichleichem muet
waer wir im dienstez vil berait,
der uens daz fuer war sait,
daz wir von in paiden waeren erlost.
dez haben wir aber chainen trost,
daz iemant also chuen sey,
der uens von in paiden mache vrei.>
do sprach mein herr garel,
der ellensreiche degen snel:
< so gebt mir daz poetenprot.
si sint benamen pedeu toet.>
daz heten si fuer einen spot
und manten in pei dem hoechsten got,
daz er den spot liezz sein.
er sprach:< auf die trewe mein,
ich lewg eu nicht umb ein har.
daz ich eu sag, daz ist war.
ir hochvart ist gelegen,
ich slueg si paid>, sprach der degen,
< ob ir dez nicht gelaubet,
ir mueget si ane haubet
vinden, ob ir si suechen welt.
ich slueg si pedeu>, sprach der helt.
der rede wurden si vil vro.
der getwerge einez, daz sprach do:
< und ist deu red ein warhait,
die ir uens, herre, habt gesait,
so wil ich werden ewer man
und wil eu dienen, swaz ich chan.
ich waz ein chuenich reich
vil gewaltichleich
under meinen genozzen.
nu hat er mich verstozzen
von guet und von den eren mein.
suest muest ich sein aigen sein,
swie ich doch pin von vrier art.
so wol mich diser mär wart,
daz ich von in erlost pin,
daz ist mir an vreuden ein gewin.
nu enphahet mich, herre, zeinem man.
swa ich mag oder chan,
pin ich eu dienstez vil berait.
dez nemt mein trewe und meinen ait.>
< vil gern>, sprach der wigant.
mit aiden lobt er im zehant,
daz er immer wär
getrew und auch gewär.
do daz geschach, an der stunt
chust in garel an den munt,
alz von recht ein herre seinen man.
do daz geschach, daz getwerch sante dan
vil wunderleichen palde
nach den seinen hincze balde
und hiez in sagen mär,
wie ez ergangen wär,
daz ein ende het ir not,
purdan und sein weib wären toet.
die het erslagen ein werder man.
der pot fuer vroeleichen dan
in den walt fuer ein stain want,
da er sein genozzen vant.
den saget er deu mär do,
dez waren si von schulden vro,
wan si heten immer mer
vräut, vrid und er
an angest und an vorcht gar.
der getwerge ein vil michel schar
hueben sich gein der chlause.
in dez risen hause
funden si den wigant,
der mit seiner werden hant
den grozzen risen het ervalt.
garel, der snelle degen palt,
wart von in enphangen.
do daz waz ergangen,
daz getwerch zue dem ritter sprach:
< herre, ir habt ungemach
in disem harnasch swaere.
ob ez ewer wille waere,
ir suelt aeus disen ringen.
ich haiz eu chlaider pringen
reich und liecht gevar.
herr, ir seit an angest gar,
dez lat euch an di trewe mein.
eu mag hie niemant schad sein.
ich wil eu wol behueten hie
und wizzet, herre, daz ich nie
mein trewe verschriet.
swi ich doch pin von wilder diet
und nicht pei leuten wesen sol,
ir sult mir doch getrawen wol.>
garel lachte und sprach zehant:
< nu haizzet pringen uens gewant,
mir und disem iungen man,
den ich auch hie erloeset han.>
daz getwerch sprach:< herre, daz sol sein.>
ein pfelle, der gab liechten schein,
da wart palde nach gesant.
man berait in herleich gewant.
in einer wil daz geschach,
daz man den poten choemen sach,
der deu chlaider pracht.
garel dez gedacht,
er zoech daz harnasch von im dan,
deu frischen chlaider legt er an.
der gevangen man wart auch gechlait,
dem waren chlaider auch berait
wol nach seinem recht,
alz einem edeln chnecht
chlayder solten gezemen.
deu moechte er wol mit eren nemen,
wan niemant noet in e da mit,
do er so vaste waz versmit
in den starchen panden.
deu getwerch im dar behanden
wizze lein wat raine,
newew und klaine,
und ander, daz er solte han.
gechlaidet wart der iunge man
durch meins hern garels pet.
daz getwerch vil willichleichen tet,
swez ez mein herr garel pat,
daz waz geschehen an der stat.
si dienten im willichleiche.
garel, der ellens reiche,
daz getwerch vraget mär,
durch waz gemachet wär
daz gadem alters aine
auf dem hohen staine
und also sere verspart,
man moecht ez leicht hawen bewart.
< deu tuer stet so hoch enpor,
ich sich auch einen rigel da vor,
der ist grozz unde so swäre.
swaz in dem gadem wäre,
daz het vor im gueten vrid.
er mueste hawen starcheu lid,
der den rigel danne trueg,
er ist so ungefueg.>
daz getwerch im do saget:
< da leit gevangen ein maget
mit zwelf maiden inne.
fidegart, deu valantinne
nam si gewaltichleich
irem vater reich.
dez sint wol siben iar oder mer,
daz man si pracht gevangen her.
seyt hat si vreude gar vermiten
und habent grozz not erliten
auf der herten stain want.>
daz erparmt dem wigant,
garel, der ie trewen phlag,
der sprach:< dezwar, ob ich mag,
ich sol in helfen von der not>,
wan im sein tugende daz gepot,
daz im der frawen ungemach
tet we. zue dem getwerg er do sprach:
< herre und lieber vreunt mein,
lat ewer tugende werden schein
an mir und helfet mir da zue,
wie ich darumb getue,
daz die frawen werden erlost.
ich han zue ewer helf trost,
daz ich von ewerem sinne
ab dem stain gewinne
diseu ellenden chint,
deu da auf mit grozzem iamer sint.>
daz getwerch sprach:< lieber herre mein,
swaz ir gepietet, daz sol sein,
wan ich si wol gewinnen chan.>
do gepot der wenig man
den getwergen, daz si palde
eilten gein dem walde
und daz ein leitter wurde berait
und den frawen reicheu chlait.
daz waz schier geschehen.
daz getwerch sprach:< ich wil besehen,
ob ich icht behalten han,
daz uens nu ze staten muege gestan.>
ze einem twerge sprach er:
< var enweg und pring mir palde her
mein vingerlein und mein swert.
dez ist wol diser degen wert.
daz ist daz peste, herre mein,
daz ie man getruech, daz sol sein
ewer und allez, daz ich han,
daz sol eu wesen undertan.>
garel sprach:< dein trewe ist guet.
ich han den willen und den muet,
daz ich dein trewe verdienen sol.
ich gan dir aller eren wol.>
daz getwerch sprach sunder spot:
< herre, daz vergelt eu got.>
der pot fuer vil palde dan.
garel und der klaine man
giengen zue dem staine,
da auf die maide raine
waren gevangen.
wie ez da waz ergangen,
daz waz in dannoch unchunt.
dar nach in vil churczer stunt
prachten deu getwerch zehant
deu laitter zue der stain want.
deu wart gelainet dar an.
auch choem dem wenigen man
seineu chlainode, da er sante nach.
deu gab er gareln und sprach:
< diseu gab habet von mir
fuer guet und wizzet, herre, daz ir
si mueget gerne behalten.
ir muezzet saelden walten
von disem edeln staine.
dez tugende ist so raine,
daz eu muezz wol gelingen
an allen ewern dingen.
er geit eu zwelf manne chraft.
ir muezzet werden sigehaft
an swem ir welt, dez seit gewis.
pey dem wazzer eufratis
wart genomen diser stain.
ich het einen oechaim,
der chunde liste wunder.
er het auch besunder
von nigramantzie gelernt vil.
mit listen zauberleicheu zil,
der chund er mer danne genueg.
swaz erde oder wazzer trueg,
dez gewan er, swaz er wolde.
den stain er verre holte.
dar zue behaltet dicz swert,
daz ist vil maniger march wert.
daz worcht er mit sein selbes hant
und wizzet, chuener wigant,
daz vor dem swert nicht gestat.
swaz der man an im hat,
daz chan in nicht gehelfen vil,
ob man im gerne schaden wil.>
dez genadet im der wigant.
daz swert nam er in die hant
und macht ez von der schaide par.
ez waz lauter spiegel var,
deu valcze eben und slecht,
ze paiden ekken vil gerecht.
garel nie schoener swert gesach.
er stiez ez in und sprach:
< dise gab ich immer dienen sol.
mir geviel nie swert also wol.>
daz vingerlein stiez er an die hant,
auf den stain gie der wigant,
den rigel nam er von der tuer dan,
den enmochten zwelf man
von der stat nicht erwegen.
vil rinchleichen in der degen
warf von der stain want.
die tuer tet auf der wigant.
deu chint erschrachten ser.
garel, der her,
nicht in die chemenaten gie.
umb anders er dez nicht enlie,
er vorcht, ez wär den frawen layt,
ob er ersaech ir duerftichait,
daz si dez immer schamten sich.
< ez tuet vil we, dez dunchet mich,
swer grozzer eren ist gewon,
daz man in schaidet da von
und in dar nach swache hat,
ich wän, dem schame vil nahen gat.>
daz bedacht der wol gezogen man
an disen frawen wol getan.
in daz gadem er nicht ensach.
er stuent hie aeuzzen und sprach:
< ir frawen, nicht enfuerchtet mich
und wizzet sicherleich, daz ich
pin durch guet her zue eu choemen.
gehabet eu wol, eu wirt benomen
allew ewer swär.>
von disem lieben mär
wurden si do alle vro.
deu iunchfrawe hiez do
ein maget auf stan.
daz peste, daz si mochten han
von gewande, daz gaben si ir an
und sanden si zue dem ritter dan,
daz si deu mär erfuer paz.
nu tet deu iunchfrawe daz,
iedoch si mit schamen gie.
den helt si zuechtichleich enphie
von ir frawen, alz si ir gepot.
swie si doch iamer und not
heten aller taegleich,
doch waz deu maget so minnichleich,
daz si disen werden man
vil ser erparmen began,
do er ir schoenen leib ersach.
deu maget zue dem ritter sprach:
< herre, mein frawe, deu pat mich
her zue eu gan und daz ich
euch solt gruezzen von ir.
herre, nu enpietet ir pey mir
duerch ewer tugent deu mär.
mein frawe selbe wär
vil gern her zue eu gegan.
si hat ez duerch hochfart nicht verlan,
daz si, herre, an diser vrist
nicht her zue eu gegangen ist,
daz macht unser grozz armuet,
deu uens diche we tuet.
wir haben grozzen unrat
an dem leibe und an der wat.
wir haben ein chumberleichez leben,
uens wart noch nie chain trost gegeben
wol inner siben iaren
und seit wir da haime waren,
wenn unser lait het ende.
in disem ellende
hab wir erliten grozz not.
noch pezzer wär uens der toet
danne daz lewen, daz wir han.
uens wirt gemachez nicht getan,
wir sein aller vreuden aine
auf disem duerren staine.>
der ritter zue der maide sprach:
< frawe, ewer ungemach,
der ist mir innichleichen layt.
nu get hin wider und seit
den frawen, daz si vreuden pflegen
und allez trawrens sich bewegen.
ein ende hat ewer not.
si sint benamen pedeu tot,
deu eu laidez habent vil getan,
daz uebel weib und ir man.
dar zue suelt ir die frawen piten,
daz si mit zuechtigen siten
hinne beliben uencz in choeme gewant,
daz pringet man in allen samt.>
dez genadet si dem ritter do.
deu maget gie wider und waz vro.
fuer ir frawen si do chniet
und pat ir gewen miete
und auch vil groezzez poetenprot.
< ein ende hat unser not.
purdan und sein uebel weib,
die habent verlorn den leib,
si sint pedeu erslagen.>
ir frawe sprach:< du solt mir sagen,
wer ist der daz hat getan?>
si sprach:< daz ist der schoenist man,
den ich mit augen han gesehen,
dez wil ich im mit warhait iehen,
sein leib ist zuechte reiche.
er hiez uns zuechtichleich
in disem gademe peiten,
er wil uens wol bereiten
mit guetem gewande
und wil uens haim ze lande
mit gueten eren pringen.
got lazz im wol gelingen.>
garel von dem staine gie.
die frawen er dar auf lie,
al die nacht uencz an den tag.
vil wol man ir dez nachtez pflag
mit gueter pettewaete
und mit anderm geraete.
man gab in wirtschaft vollichleich.
garels, dez degen ellens reich
mit speise wart wol gephlegen,
dar zue lag sanfte der degen.
dez morgens, do der tag auf gie,
do choemen von dem walde hie
der getwerge ein michel schar.
si prachten alle ir frawen dar
mit der chueniginne.
wol hundert getwerginne
choemen herleich geriten.
mit vil zuechtichleichen siten
si den helt enphiengen.
auf den stain si giengen,
da die iunchfrawen lagen
und noch gemachez pflagen.
si waren da vor lange gewesen,
daz in so wol nicht waz gewesen.
do dise chlaine frawen
die maide begunden schawen
und ir not befunden,
vor iamer si begunden
wainen duerch ir weibhait.
nu wurden die iunchfrawen gechlait
in vil reichleich gewant.
ab dem stain si zehant
giengen al geleiche.
dem degen ellensreiche
wart vil lobez da gegeben
und gepriset sein werdez leben.
die erloesten frawen giengen,
da si den helt enpfiengen.
nach dem selben gruezz,
do pot sich im ze fuezz
frawe duzabel, deu schoen maget.
garel, der ritter unverzaget,
hueb si auf vil schoen.
er sprach:< frawe, daz eu goet lon,
dez suelt ir erlazzen mich
und wizzet sicherleich, daz ich
eu immer gerne dienen wil.
der eren wär mir ze vil,
ewers fuez vallens ich gerne enpir.
ir suelt daz wol gelauben mir,
ich han der eren gerne rat,
deu mir nicht loebleichen stat.>
deu maget sprach:< lieber herr mein,
ewer tugende ist worden schein
an mir vil ellender maget.
mir ist heut ein tag betaget,
den ich wol immer eren sol.
ir habt an mir verdienet wol
der werlde preis und lon ze got.
herre, ich sten in ewerm gepot,
wan ir mich habt von noeten erloest.
ir seit mein herre und mein trost,
mit mir schaffet, swaz ir welt.>
do sprach der zuechte reiche helt:
< frawe, ir suelt gelauben daz,
ich dien eu gern an allen haz.>
pei der hende er sei gevie,
vil zuechtichleich er mit ir gie
auf dez risen palas,
da vil schon gemachet waz
manich gesidel reich.
vil gezogenleich
pat er sitzen die maget.
do saz der helt unverzaget
zue ir zuechtichleich nider.
zue im saz anderthalben sider
vil zuechtichleich schoen
ein getwerch mit einer chron
mit hundert chlainen frawen,
die moecht er gern schawen.
dise frawen wilde
warn die schoensten pilde,
deu er mit augen ie gesach.
daz getwerch zue dem ritter sprach,
daz der andern herre waz,
alz ich an der aventewer laz:
< herre, noch han ich nicht vernomen,
war ewer oersse si bechomen.>
er sprach:< ich wil ew sagen,
mir ist mein oersse ze toet erslagen,
daz tet der ungehewer man.
meinez oerssez ich grozzen schaden han,
wan ich chan ze fuezzen nicht wol gan
und sol mein harnasch hie bestan,
deu flust ist mir swär.
gelaubet mir ein mär,
daz ich ungern hie pin.
het ich ein oersse, daz mich hin
aeus disem wald trueg>,
also sprach der gefueg,
< dez wär ich herczenleichen vro.>
daz getwerch sprach:< seit eu also
ewer dinch choemen ist,
so gib ich eu an diser vrist
ein vil schoenez chastelan.
daz pracht ein ritter in disen tan,
dem benam hie seinen leib
der uebel man und sein weib.
herre, daz sol eu hinnen tragen,
seyt ewer oersse ist erslagen.>
garel wart der red vro.
< genad, herre>, sprach er do,
< ir habt mir eren vil getan,
dez ich noch nicht verdient han.
ich han aber den willen wol,
daz ich eu immer dienen sol
mit trewen al di weil ich leb.
got loen eu ewer grozzen gab.>
daz getwerch hiez albewin.
daz sprach:< vil lieber herre mein,
ir enduerfet mir nicht danchen.
wir warn die freuden chranchen,
ich und mein genozze,
von dem risen grozze
waren wir bedwungen ser.
got geb eu saeld und ere,
daz ir uens habt von im erloest.
wir haben noch ze freuden trost,
daz chuempt von eweren schulden.
dez wil ich nach ewern hulden
eu dienen gern, swa ich mag,
mit trewen nacht und tag.>
nu waz auch enpeizzens zeyt.
auf dem palas weyt
richt man die tische.
wildpraet und vische,
dar zue wein und met,
moras und chlaret,
swaz deu welt von gueter speise hat,
dez gab man wirtschaft und rat.
man hueb die tische, do man gaz.
garel do nicht lenger saz,
er stuent auf und sprach zehant:
< herre und vreunt, nu seit gemant
ewer genaden und ratet mir dar zue,
wie ich disen frawen tue,
wie die choemen hinne
oder mit welhem sinne
ich si pring in ir vater lant.>
do sprach albewin zehant:
< herre, daz sol wol ergan,
wan ich wol so vil pfaerde han,
die si tragent in ir lant.>
da wart palde nach gesant.
garel im do pringen pat
sein harnasch an der selben stat.
daz wart im schier dar getragen.
von frawen henden, hoert ich sagen,
wart er gewaffent sa zehant.
daz guet swert er umb pant,
daz im gab albewin
mit dem gueten vingerlein.
dannoch het erz nicht versuecht.
< herre, ob irz geruecht>,
sprach albewin, der chuenich wert,
< so versuecht dicz swert,
daz ir noch wizzet, waz ir hat
in der hant, ob man euch bestat.>
garel, der stolcze degen wert,
der versuechte wol daz swert
an dem rigel erin,
da deu iunchfräwelein
auf dem staine waren verspirret mit.
garel, der het starcheu leit.
daz swert er chreftichleichen dar
slueg, daz nam ez klain war.
den grozzen rigel ez nicht vermait,
den herten er ez versnait,
den rigel er enzway slueg
mit dem swert, dez waz genuech.
garel sach daz swert an.
er sprach:< wol mich, daz ich dich han.
du pist schoen und guet.
wie wol ez meinem herczen tuet,
daz ich daz swert haben sol.
herre, ir habt mich gewert wol
einez swertez nach dem willen mein.
wir muezzen ungeschaiden sein,
ich und daz swert di weil ich leb.
got lon eu, herre, diser gab.
auch sol mich umb daz vingerlein
niemant auf die trewe mein
piten, wan dem wirt versaget.>
so sprach der ritter unverzaget.
daz swert er in die schaid stiez.
der ritter do dez nicht enliez,
er gie do er die frawen vant.
nu chomen auf den hof zehant
dreuzehen pfaert wol getan
unde ein schoenez chastelan.
deu erloesten iunchfraewelein
wolten da nicht langer sein.
frawe duzabel, deu suezze maget,
mit zuechten, so wart mir gesaget,
von der chueniginn urlaub nam
und von den frawen allen sam.
albewines, dez chuenigez weib
frawen duzabeln suezzen leib
bevalch si got und sprach:
< vrawe, ewern ungemach
den ir hie lang habt erliten,
dez wil ich goet von hymel piten,
daz er euch dez ergecze
und euch noch vro gesecze.>
< genad, liebew frawe mein>,
sprach deu maget. deu iunchfraewelin
namen urlaub zuechtichleich
von der chueniginne reich
und von den frawen allen sampt.
von dem palas giengen si zehant
auf den hof zue den pfaerden dan.
garel, der wol gezogen man,
hueb si auf deu pfaert zehant.
frawe duzabel den wigant
chuest und bevalch in goet.
mit gueten trewen ane spot
sprach si:< herre, ir hapt an mir
goet gedient, dem seit ir
ergewen immer mere.
der fueg eu sald und ere.>
die iunchfrawen alle geleich,
die namen urlaub zuchtichleich
von dem werden man
und fueren vroeleichen dan.
si freuten sich, daz si solten sehen
ir vreunde, da waz in an geschehen
lieb an swaer.
garel, dem degen maer,
gaben si manigen rainen segen.
si paten sein got von himel pflegen.
albewin, der werde man,
sant mit den vrawen dan
drew getwerch, den waz der walt wol chunt.
deu prachten seu in churczer stunt
haim in ir vater lant.
daz waz turtuse genant.
amurat, der fuerste reiche,
enpfie si vroeleiche
und chlaren, deu guet,
mit vroeleichem muet
si ir toechter chueste,
dez si vil wol geluste.
si vragten si der maer,
wie si erloest waer.
do sprach deu maget minnichleich:
< mich hat ein ritter ellensreich
erloest von der grozzen not.
purdan und sein weib sint toet.
si slueg der helt werde erchant
und hat uens vroeleich haim gesant.>
do wunschte man und weib,
daz goet behuete seinen leib.
ir vater sprach:< tochter mein,
ich wil dez immer vro sein,
daz ich dich lewent han gesehen.
von dem mir ist deu saeld geschehen,
dem muezze got den leib bewarn.
er hat vil saelichleich gevaren,
daz er die werlt erloeset hat>,
so sprach der fuerst amurat,
< von fidegart und von purdan.>
hie sueln wir die frawen lan,
der wart da haim vil wol gepflegen.
nu hoert, wie der wert degen
garel von den getwergen schiet.
mit albewin er sich beriet,
swenne er von danne choem zehant,
daz deu klause wurt verprant
und swez in da gezäm,
daz albewin daz näm
und daz haus zepräch
und sich dar an geräch.
der rise, der het hordes vil.
seyt garel nicht beleiben wil,
so ist zeit daz er reit
und da nicht langer peyt.
garel, der wol gezogen man,
schiet mit urlaub dan
von der chueniginne reich
und von den frawen all geleich.
do paten si sein got pflegen.
von in schiet der wert degen
mit zuechten alz ein hoebscher man.
von dem palas gie er dan
da er sein oerss gesatelt vant.
dar auf saz er zehant.
deu getwerch bevalch er elleu got,
si ergaben in in gotez gepot.
der chnappe, der waz auch berait.
von den frawen gemait
er mit urlaube schiet.
von art sein zuecht im daz riet.
albewin waz milt,
tugende in nie bevilt,( er chunde werdichleichen leben.)
er het dem chnappen gegeben
ein oerss und ein harnasch guet,
dez wart der chnappe wol gemuet.
daz pracht ein ritter in den tan,
den slueg der ungehewer man,
purdan, der ie mordez pflag
uencz daz sein uebermuet gelag.
daz harnasch und daz oersse sein,
daz behielt do albewin
und gab es disem iungen man,
da von er vreuden vil gewan.
garel gab im auch sein swert,
daz waz vil maniger march wert,
daz er dar prachte.
garel dez gedachte,
daz er mit urlaub dan
schiet und auch der iung man.
albewin do nicht vermait,
selb vierd er mit im rait
und waiste in recht duerch den walt.
gareln, den mären degen palt,
die weg waren im vil wol chunt,
er pracht in churtzer stunt
ze arigentin in daz lant.
albewin do sa zehant
urlaub von dem ritter nam.
do bevalch in got der werd man
und genadet im allez guetez,
der werch und dez muetez,
den er im het erzaiget.
< ist mein leib ungeveiget,
ich sol eu gerne dienend sein,
herre und vreunt, her albewin.
lowet mir her in mein hant>,
also sprach der wigant,
< ob eu laidez icht geschiecht,
daz ir dez mich versweiget nicht.
daz hilf ich rechen, swa ich chan.
da gezweivelt nimmer an,
wan ich eu immer dienen wil.
mich dunchet der arbait nicht ze vil,
di ich leyde duerch ewer er.>
< genad, degen her>,
sprach daz getwerch albewin,
< ir sult mein voget und mein herre sein,
wan ich mein lant von eu han
und wizzet, daz ich nie gewan
zue chainem man so gueten trost.
ir hawet mich von grozzer not erlost
und geding an ewer manhait,
mir sei ewer helf unversait,
ob mir icht laidez wirt getan.>
< daz rich ich>, sprach der wert man,
< mit trewen willichleichen.
ich wil dir nicht entweichen
mit meinem dienst, gelaub daz,
getrewleichen, an allen haz.>
dez genat er im und wart sein vro.
urlaub namen si do,
garel und der geselle sein
von dem chuenige albewin.
do pat er goet ir eren pflegen.
hin rait der aeuz erwelt degen,
er und sein vreunt, gein argentin.
gein walde chert albewin.
nu hoert, wie albewin
warf mit den genozzen sein.
si fueren hincz der klause.
von dez risen hause
fuerten deu getwerch zehant
einen grozzen hort, den man da vant.
den het der starche purdan
sicherleichen ane wan
lange ze samme gelait.
do si die grozzen reichait
prachten aeus dem hause,
do verpranten si die chlause,
daz gemauer si zeprachen.
ir zorn si wol rachen
und swaz in ze lait het getan
daz uebel weib und ir man.
deu swert und auch daz eisen gewant,
daz man noch pey den toeten vant,
daz namen auch deu getwerch
und prachten daz in ir perch.
dar aeus worchten sider deu getwerch
zwo hosen und ein halsperch,
den chain swert snait,
gareln, dem ritter gemait,
und einen helm vesten,
den schoensten und den pesten,
den ie man auf sein haubet gepant.
dez waz wol wert der wigant
garel, dem ez wart gedacht.
seit wart ez im ze gab pracht
von albewin, dem werden man.
hie suln wir dicz mär lan.
mit vreuden lebt hie albewin.
garel und der geselle sein
mit vil vroeleichen siten
choemen in arigentin geriten.
si wurden wol enpfangen da.
ich waen, iemant anderswa
in chainez herren lant
so vroeleich leut vant,
do man in sagt mär,
daz ir herre waer
worden ledich von seiner not.
den lantherren ir trewe gepot,
daz si chomen alle
mit vroeleichem schalle
und enpfiengen willichleichen
gareln, den ellensreichen,
und ir herren von grozzer not.
si wanten, daz in an den toet
iemant moechte pringen dan
von dem ungehewern man.
si heten sein sich gar bewegen.
do si vernamen, daz der degen
garel den risen het erslagen,
dez begunden si im genad sagen,
die leute von dem lande.
dem chuenen wigande
wart da lobez vil gegeben
und in aller weise sein lewen
gepriset und sein werder leib.
purdan und sein uebel weib
wart vil lueczel da gechlaget.
garel, der ritter unverzaget,
ruet hie vierzehen tag,
nach der aventewer sag,
daz man sein pflag mit trewen wol,
alz man der lieben vreunt sol.
swez man erdenchen moechte,
daz im ze eren tochte,
daz tatens all geleiche.
arm und reiche
waren im dienstez undertan.
dez pat si der iung man
claris, der ir herre waz
und der von seiner helf genaz.
einez morgens frue wolt er von dan
schaiden, der vil werde man.
daz waz den leuten allen lait.
claris mit im ze velde rait
und manich ritter ellensreich.
garel nam urlaub zuechtichleich
der aeus erwelt wigant,
clarisen tet er daz bechant,
wie er von artusen rait,
alz ich eu e han gesait
und wie ez umb sein rais waz gewant.
claris lobt im zehant
und die lantherren gar,
si fuerten im tausent ritter dar
in sein helf, dez wart er vro.
zue hern gareln sprach also
claris, daz chint wol geporn:
< herre mein, ich waer verlorn,
waer ewer hilf nicht gewesen,
so chund ich nimmer sein genesen.
ich wil eu dez mein trewe geben,
daz ich ew immer al mein lewen
dienstez nimmer ab gestan,
swa ich mag oder chan.
herre mein, daz ist mein recht.
mein trewe ist immer gein eu slecht,
ich sol eu dienstez wenchen nicht.
swaz mir ze lieb nu geschicht,
daz chuemt von ewern schulden,
dez genad ich ewern hulden.
ich sol eu dienen, die weil ich leb.
got eu saeld und er geb,
dez pit ich in duerch seinen toet,
und behuet eu wol vor aller not
und lazz eu eren vil geschehen.
ich wil eu wärleichen iehen,
swa daz geschiecht, dez vreu ich mich.>
hie mit schieden si sich
mit trewen minnichleiche.
hin rait der ellensreiche.
claris, der chindische man
chert gein seiner veste dan
und besaz seinez vater lant.
garel, der chuen wigant,
der wolt nicht erwinden,
er wolt recht ervinden
und ervarn deu rechten mär,
ob so gewaltig wär
von chanadich der chuenich reich,
daz er so vermezzenleich
artusen wolte suechen.
wolt ir nu dez geruechen,
daz ir daz maer fuerbaz welt
vernemen, war unser helt
hin dez landez cherte,
alz in sein manhait lerte.
swa der helt horte sagen,
da man pris solt beiagen
und da man aventewer vant,
da hin cherte der wigant
und erwarf da hoch wirdichait.
einez tagez mein herr garel rait
in einen chreftigen walt.
der aeuz erwelt degen palt
rayt den sumer langen tag,
daz er lueczel ichtez pflag.
do ez an den abent gie,
nu enweste er wa oder wie
er belaib uencz an den tag.
deu strazze, deu er ze riten pflag,
deu trueg in in ein schoenez lant,
dar inne er lueczel leut vant.
ez waz ein weitez chuenich reich.
die leut waren alle geleich
von dem lant gevarn.
swer den leib wolt bebarn,
der mueste sich gelauben da
und mueste varn anderswa.
daz waz ein iaemerchleicheu not.
swer da belaib, der waz tot.
in dem lant, daz waz war,
ein merwunder het vil gar
die leute verderbet
und vil nach gar erstirbet.
daz het gewont in daz lant.
swaz ez leut da mer vant,
den benam ez den leib.
da von muest man und weib
daz lant geleiche rumen.
dez entorsten si nicht gesaumen,
ez tet manigem man den toet.
man mueste ez fliechen duerch not.
daz merwunder freissam
waz der christenhait gram.
ich sag eu, wie ez waz getan.
ez waz halbez ros und halbez man
und waz so michel und so groz
und wol dez tievels genoz.
sein getorst niemant peiten
noch mit im gestreiten.
ez trueg ein haubt swär,
daz waz sein pukkelär.
daz sult ir mir gelauben wol,
niemant gueter wuenschen sol,( daz er ez selbe solte sehen,)
wan der waer tot, dez wil ich iehen.
ez waz so fraizleich getan,
swer ez einen plichk an
sach, der waz zehant tot,
swer da von floch, den gie dez not.
so daz choem in daz lant dar,
e sein die leute wurden gewar,
do verlos ir vil den leib,
man, chint und weib,
so si in allen gahen
daz antlicze sahen,
e si sich der grozzen not
verstuenden, do waz ir tot
ein vil michel tail gelegen.
nu enwesse unser degen
nicht umb diseu mär.
suest rait der lobebaer
fuer sich frileich in daz lant,
dar inne er nindert leut vant.
dez wundert in vil ser.
nu gedacht der vil her:
< wa muegen dise leut sein?
nu sich ich pedenthalben mein
dicze schoen lant eine
an leute, waz daz maine?
dez nimt mich michel wunder.>
und reit idoch dar under,
alz mir deu aventewer iach,
in manich schoenez dorf, dar inne er sach
weder weib noch man.
garel, der werde helt straich dan,
wan er da nindert leut vant.
do gedacht der wigant:
< mich muez dez immer wunder han,
daz weder weib noch man
ist in disem lande hie
und weste ich recht, wie
dise leut wären vertriben,
daz niemant ist hie beliben
und wie ez dar zue waer choemen,
daz het ich gerne vernomen.
dez chaem ich an ein ende gerne,
warumb dise leute enperne
diczez landez und ir haimuet.
dicze lant dunchet mich so guet,
daz mich dez immer wunder hat,
daz ez so rechte oede stat.
dez wundert harte ser mich.>
suest rait er alles fuer sich.
der tag waz choemen an daz ort.
nu sach er vor im ligen dort
ein purch auf einem vels hoch.
den rechteu zaghait ie floch,
garel, der unverzaget man,
der chert gein der puerch dan.
deu purch auf einem stain lag,
daz ich fuer war wol sprechen mag,
daz niemant dar zue moechte choemen,
wan ein weg, ich han vernomen,
der waz chaume in der mazze prait,
alz mir deu aventewer sait,
daz vil chaume ein wagen gie.
swer den weg e gevie,
fuer den moechte niemant choemen,
alz ich daz mär han vernomen,
wan der weg waz so smal.
pedenthalben hin ze tal
waz ein slechteu stain want.
garel, der degen wert erchant,
rait auf uencz an daz puergtor.
da waz ein slaeprukke vor
ueber den graben, der waz weit,
daz er vor dez noch seit
so tieffen graben nie gesach,
dez er in seinem sinne iach.
dar ueber ein prukke waz geworcht.
garel, der degen unerforcht,
rait den weg uencz an den graben.
da mueste der ritter stille haben.
daz slactor waz auf gezogen.
garel, der ellens unvertrogen,
muest durch not stille haben.
ein hoher tuern lag ob dem graben,
der lag ein halb ob dem tor.
der ritter, der da habt da vor,
in seinem herczen er dez iach,
daz er nie chain purch gesach,
deu also veste waer.
nu gedacht der degen maer:
< mich wundert in den sinnen mein,
wer mag auf diser puerge sein?
deu ist so veste und so guet
und auch so ser behuet,
daz mich dez immer wunder hat,
wie ez umb dise purch stat.
auf der puerge waz ein maget,
daz nindert lebt, so man saget,
ir geleich pey der zeit.
si waz benamen ane streit
deu schoenste und deu peste,
deu iemant lebentig weste.
si waz verwaiset in der iugent.
si pflag an geporner tugent.
si hiez frawe laudamie,
deu suezze valschez vrie.
deu puerch waz muntrogin genant,
anferre hiez daz lant.
ir vater, der hiez avenis,
ein chuenich, der het auch hohen pris.
anfole ir mueter hiez,
deu ir daz lant nach ir toede liez
und auch ir vater avenis.
zwo toechter gurtis
er nach dem toede hinder im liez,
deu ain nach ir mueter hiez,
anfole, gelaubet dez,
durch die der stolcz galbez
seinen ritterleichen ende erchos.
von seinem toed si auch verlos
nach dem helde ir leib vor laide.
owe, daz si paide
ir leib iaemerleich verlurn.
duerch minne daz leben si verchurn
ir leib in paermichleich verdarb.
der helt nach ir minne starb.
auch starb deu saelden baere
nach im in chlagender swäre.
deu lie frawen laudamien hie,
ir swester, der si daz erbe lie,
ir lant und ir chron.
dez pflag deu maget schoen
mit eren uencz an die stuend,
daz niemant enchund
ir gesprechen nicht wan guet.
si waz vor valsche wol behuet.
nu waz deu valschez aine
auf disem tuerren staine
gewesen wol fuemf iar,
daz si stille und offenbar
getoerst fuer daz tor nicht choemen,
alz ich daz maer han vernomen.
si het daz merwunder,
daz fraizleich unchuender,
auf dem hause besezzen.
von im wart nicht vergezzen,
man sach ez alle tag da.
in dem lande anderswa,
wol dreier tagwaide lanch,
niemant lebt, der den gedanch
het, daz er da getorst sein,
wan in der purch ze muntrogin.
deu waz so veste und so guet
und so sere behuet,
daz man ez nicht vorchte da.
in dem lant anderswa
waz lueczel leut beliben.
si het der valant vertriben.>
garel habt vor dem tor,
da hort man in rueffen vor,
und pat sich in die purch lan.
weder weib noch man
getorst nindert aeus gesehen.
si vorchten, daz in waer geschehen
alz manigem auch da vor geschach,
swenne er daz antlicze sach.
garel, der ruefft aber san
auf den turn alz ein man.
der der slaeprukke pflag,
pedeu nacht und tag,
der waz gewarnet ze aller stund,
daz er den leuten daz tet chund,
so daz merwunder chom fuer daz tor,
daz si sich hueten da vor.
garels rueffen hoert der man,
an ein venster waz gegan
und vraget, wer da waer.
do sprach der degen maer:
< hie haldet ein unchunder man,
der wolt gerne hie bestan
noch heint, ob ez moechte sein.>
der man, der hiez der chueniginn
sagen diseu maer,
daz vor dem tor waer
ein wol gewaffent ritter wert,
der het der herberg gegert.
deu iunchfrawe sant palde dan
und hiez in in die purch lan.
man eilte gein dem puergtor,
da man vant den ritter vor,
die slaeprukke man nider lie,
gegen im ueber die prukke gie
ritter und chnechte,
die in nach seinem rechte
enpfiengen vroeleich wol,
alz man lieb geste sol.
suest fuerten si den werden man
mit in in die purch dan.
do erbeizte nider der wigant,
die prukke zoch man auf zehant
und besloz daz tor vil vast alz e.
dar waz vor maniger zeit nicht me
chain gast choemen dar.
gareln, den stolczen degen chlar,
nam wunder, waz man meinte da mit.
in dauchte ein wunderleicher sit,
daz man so besloz daz tor
und auch die slaeprukke da vor.
duerch weu man daz taet,
in den gedanchen gie der staet
auf den hof fuer den palas.
under einer linden auf dem graz
entwappent sich der wigant.
ein wazzer trueg man dar zehant,
daz er den ram von im getwuech.
reicheu chlaider man dar trueg,
die legt an sich der chlare.
man iach im dez ze ware,
er het saeld manichvalt,
sein leib waer chlar und wol gestalt,
sein plichk gab so liechten schein.
sein swert, daz harnasch sein
wart ze behalten tragen.
vor der chueniginne begunde sagen
ein ritter diseu maer,
daz da chomen waer
der aller schoensten ritter ein,
den deu sunn ie ueber schain.
< er mag wol sein von hoher art.
meinen augen nie bechennet wart
ein so chlarleicher leib.
immer saelichk sey daz weib,
deu pracht der werlt so raineu frucht.
an im ist maenleicheu zucht.
frawe, ir muegt in gern sehen.
ir muezt mir der warhait iehen,
daz nie so werder man wart geporn.
deu saeld hat zue im gesworn.>
er vraget deu chueniginne reiche
vil gezogenleich,
ob si den helt wolt sehen.
dez wart ein volg von ir veriehen.
der ritter do dez nicht enlie,
her nider zue dem helde er gie
und pat in sehen deu chuenigin,
deu het auch minnichleichen schein.
daz tet der degen willichleich.
zue der chuniginne reich
fuert man den werden man
auf einen schoenen palas dan,
da er die chueniginne vant.
wol fuemfzich frawen liecht erchant
sazzen vor der chlaren maget.
nu choem der helt unverzaget
gegangen zue den frawen,
die moecht er gerne schawen.
alz er die chueniginne sach,
in seinem herczen er dez iach,
si waer die schoenst, die er ie
gesach. deu chueniginne nicht enlie,
si stuend auf gein in zehant
und auch die frawen alle sant.
die chueniginne in mit chuesse enpfie.
der frawen aineu nicht enlie,
si nigen im zuechtichleich.
deu chueniginne reich
den ritter pei der hende vie,
zuechtichleich si mit im gie,
da si den helt siczen pat.
zue ir an der selben stat
saz er zuechtichleichen nider.
die frawen sazzen alle wider
und swaz der werden ritter waz
auf dem weiten palas
fuer die edeln chuenigin.
der antlicze gab so liechten schein,
daz meinen hern gareln dauchte,
wie ir frawe lauchte
alsam der liechten sunnen prehen.
er het so schoenez nicht gesehen
pey allen seinen iaren.
vil dikche er an die chlaren
mit schamen taugenleichen sach.
in seinem hertzen er dez iach,
swaz er frawen het gesehen,
doch muest er diser maide iehen
dez prisez vor in allen.
sein loz, daz waz gevallen
an dise minnichleich maget.
ir schoen aeuz seinem herczen iaget
gedanch nach andern weiben.
er gedacht:< ich wil beleiben
mit stäten trewen dienstleich
an diser maide zuchtreich,
der plikch da geit so liechten schein.
ir schoen hat daz hercz mein
gewaltichleich besezzen.
ich han vil gar vergezzen,
ob ich ie hohen muet gewan.
owe, ich vil tumber man>,
gedacht er,< wez gedench ich mir?
ia weiz ich wol, daz ich ir
layder nicht gedienet han.
ich mag wol aeus dem hercz lan
solch gedanch, die mir nicht enfrument
und mir doch ze schaden choement,
wan ich han ir gedienet nicht.
ob si mir in ir dienst pflicht
wolt geben, dez vreut ich mich.
ich swuer ir dez, daz ich
ir immer dienstez waer berait
mit trewen und mit staetichait,
es enwaer chain so grozzeu not,
ob ir suezzer muent vil rot
mir gepuet, daz ich solt bestan,
dez vreut ich mich und wolt auch lan
alle mein swaer.
ob daz also waer,
daz ich ir dienen solte,
vil gern ich wagen wolte
in ir dienst meinen leib.
si ist mir fuer elleu weib
choemen in mein hercze.
der minnichleich smercze
wil mich ze ser dwingen.
mir moechte wol geringen
alle mein swaer,
ob deu saeldenbaer
wolt meinen dienst nemen,
dez solt mich vil wol gezemen
durch dise minnichleich maget.>
den edeln ritter unverzaget
viench deu minne an ir strich.
der iunchfrawen liechter plikch
twanch in also ser,
daz im da vor nie mer
von gedanchen also we geschach.
der minne er dez sigez iach,
wan si sein hercze also besaz,
daz er nimmer mer vergaz
der vil minnichleichen maget.
der edel ritter unverzaget
mit zuechten pei den frawen saz.
deu chueniginne nicht vergaz,
si vraget in der maer,
von wanne sein rais waer.
do sagt ir der helt gemait,
wenne er von artus rait.
anders er ir nicht gewuech.
er waz so hoebsch und so chlueg,
daz er ungern het gesait,
waz er mit rechter warhait
prisez auf der verte het beiaget,
wan daz er der maide saget,
daz er nicht wolt erwinden,
er wolt recht ervinden,
wie ez ze chanadich waer gestalt
und ob der chuenich den gewalt
moechte gehawen alz im gesaget wart.
da hin wolt er wenden sein vart,
sprach der ritter unverzaget.
do vragt in deu chlar magt,
wa er deu vordern nacht waer.
do sprach der degen maer:
< vrawe, ich waz in argentin,
von danne ist deu raise mein
heut in dicz lant.>
do ir daz maer wart bechant,
do vraget in deu schoen maget,
si sprach:< herr, wart eu icht gesaget
von den leuten, di da sint,
ob noch meiner muemen chint
leb, der da solt herre sein.
den herczogen von argentin,
elimar, der werde man,
den slueg der uebel purdan.
daz waz ein iamerchleicheu not.
sein weib lag vor laide toed,
deu suezze chlarin.
chlaris, den neven mein,
den nam der uebel purdan
und trueg in mit gewalt dan
von dem lande zue seinem hause.
da leit er in der chlause
laider noch gevangen.
suest ist ez im ergangen,
daz ist mir ein herczenlait.
vil lieber herre mein, nu seit,
hoert ir icht sagen der maer,
ob er noch lebentich waer?>
do sprach der ritter an der stunt:
< chlaris liez ich wol gesunt.
ein ende hat sein grozz not,
purdan und sein weib sint toed.
deu maer sint mir rechte chunt.
chlaris liez ich wol gesunt.>
der maer freut sich deu maget.
garel, der degen unverzaget,
die edeln chueniginne reich
begund er vragen zuechtichleich,
wer ir verwuestet hiet ir lant.
do tet im deu maget bechant
ir chumber und ir grozze not.
si sprach:< herr, mir ist toet
vil gar mein volch, geleiche
arm und reiche.
daz ist wunderleichen choemen.
daz mir mein leute hat benomen
und auch mein lant verwuestet hat,
vor dem lebentez nicht bestat,
alz ich die leut hoer iehen,
ez getar auch niemant angesehen
daz fraizleich chunder,
ist ein merwunder,
halbez ros und halbez man.
ez trait ein haubt fraissam,
swer dem uender deu augen sicht,
der mag fuer war lenger nicht
ein weile geleben.
suest ist uens armen gegeben
pedeu iamer und not.
swaz ez gesicht, daz ist toed,
vogel, wild und zam,
von dem haubet fraissam
ist ez allez verlorn.>
do sprach der ritter aeus erchorn:
< mag niemant vor im genesen?>
< naina, herre, er muezz dez todez wesen,
der daz antlicze sicht.
dar an ist wider red nicht>,
so sprach deu iunchfrawe chlar,
< daz ich eu sag, daz ist war.
daz selbe haubet swaer,
daz ist sein pukkelaer,
den daz merwunder trait.
enmitten in daz pret gelait
ist daz haubet fraissam.
dem merwunder nicht enchan
da von geschehen chain lait,
daz den pukklaer trait.
daz haubet ist dar inne
verwoercht mit dem sinne,
daz man ez sicht, swer gein im gat.
swer den pukklaer hat,
dem chan da von nicht geschehen,( wan er daz haubet nicht muez sehen.)
ez hat mir laidez vil getan,
pedeu weib und man
hat ez mir ertoetet so vil,
daz ich goet immer chlagen wil,
daz ich ez nicht erwenden mag.
nimmer wirt chain tag,
ez choem fuer daz puergtor.
da hoert man ez rueffen vor,
ein so fraisleich stimme,
pitter und so grimme,
daz im erhillet perg und tal
und deu purch ueber al
elleu wirt dez galmes vol.
pey dem mer in einem hol
ist ez gelegen wol zehen iar.
seyt hat ez mein läut gar
von dem lant veriaget.>
deu vil minnichleich maget
vil ser wainen began.
gareln, den tugentreichen man,
den muet vil ser der frawen lait.
do sprach der degen unverzait:
< vrawe mein, gehabt euch wol.
got ist genaden wol so vol,
daz er euch wol ergeczen mag,
so nu chuemet ergeczens tag,
und wizzet fuer die warhait,
mir ist ewer chumber lait.
moechte ez eu icht zestaten gestan,
ich hilf eu gern, swa ich chan
von ewerr grozzen swär.
nu gelaubet mir ein maer,
mir tuet ewer chumber we.
swie ez mir darumb erge,
ich wil daz merwunder bestan,
daz eu so lait hat getan.>
do sprach deu edel chuenigin:
< herre, dez mag nicht gesein,
so hetet ir den leib verlorn,
so waer ich pezzer ungeporn,
wan niemant mag vor im genesen.
ez ist also hie gewesen
wol zehen iar oder paz,( herre mein, gelaubet daz,)
daz ez noch chain man
getorst gesehen an.
swem aber so uebel geschach,
daz er ez ze einem mal gesach,
der waz sa zehant verlorn.>
deu iunchfrawe wol geporn
mit zuechten danchen began
gareln, dem vil werden man.
si sprach:< lieber herre mein,
ir sult dez wol erlazzen sein,
wan im mag niemant an gesigen.
solt ewer werder leib geligen
von im so iaemerchleichen toet,
so leid ich gerner diseu not,
deu mir nu got hat gegeben.
herre mein, ir sult noch leben.
waz hulf mich ewer sterben?
ez ist pezzer mein verderben.>
garel sprach:< vrawe mein,
deu red sol pezzer sein.
wil mir got sein helfe geben,
so mag ich noch vil wol geleben,
daz gewinne freuden vil.
seit er tuet allez, daz er wil,
so mag ich mich dez wol versehen,
swaz er wil, daz muezz geschehen
an mir>, sprach der degen palt,
< der aller wunder hat gewalt,
der muezze mir helfe pei gestan.
ich muezz besehen, ob ich chan
euch geschaiden von der not
oder ich muezz geligen toet.>
si sprach:< herre, eu sei gesait,
ez ist awer mir mit trewen lait,
seyt ir nicht erwinden welt,
daz ir mein hercze habt verselt
in iamer, sol eu missegan.
daz muezz goet understan.
herre, durch den willen mein,
ir sult der red ab sein.
ich rat eu wol, daz ir daz lat,
daz ir den valant nicht bestat,
wan ir habt den leib verlorn.>
do sprach der ritter aeuz erchorn:
< frawe, ich enlazze ez nicht,
swaz halt mir da von geschicht,
ich wil di fraisse bestan.
mocht ich einen poten han
in daz lant ze arigentin,
claris, dem lieben vreunde mein,
so moecht mir gelingen wol.>
< den poten ich eu leichen sol>,
sprach deu chueniginne zehant.
nach einem chnappen wart gesant,
der waz maenleich unde chlueg
und auch gefueg genuech.
garel, der wol gezogen man,
mit urlaube von den frawen dan
gie er mit dem poten zehant.
chlaris enpot der wigant
in daz lant ze arigentin,
< daz er den chunich albewin
durch meinen willen suechte.
swaz er von mir geruechte,
daz ist allez getan.
den sol er von mir wizzen lan,
wie chuemerleich mein dinch hie stat,
daz er mir sende seinen rat,
dez getrawe ich niemant also wol.
ich gediens auch immer alz ich sol.>
der chnappe straich die nacht dan.
dez choem der gefueg man
ze arigentin in daz lant,
da er chlarisen vant.
chlaris, der enpfiench in san.
der chnappe fuert in suender dan
und warf sein potschaft wol,
alz ein hoebscher chnappe sol.
chlarise seit er zehant,
warumb in dar het gesant
der ellensreiche garel.
chlaris, der degen snel,
hiez palde ein oersse pringen dar.
alaine rait der degen, deswar,
da er albewin vant.
den getwergen waz er wol erchant.
alz in albewin ersach,
er gie gein im und sprach:
< wiz willechoemen, chlaris.
nu sag mir duerch deinen preis,
wa liezze du den herren mein?>
< vil reicher chuenich albewin>,
sprach der iunge chlaris,
< mein herr garel, der degen weiz,
enpeut dir lieb und allez guet,
alz ein vreunt dem andern tuet.
sein dinch im chumerleichen stat,
er suechet helf und rat
an dich, vil edel chuenich her.
in anferre ist er
und wil daz merwunder bestan
durch die maget wol getan,
deu meiner muemen tochter ist.>
< nu behuet in uenser herre christ>,
sprach der chuenich albewin,
< daz er behalt daz leben sein
vor dem merwunder( dem fraizleichen chunder.)
chlaris, du solt hinnen varen,
got, der muezze dich bewaren.
ich chuem selbe, ob ich mag.
morgen, e ez wert tag,
so pin ich pei dem werden man.>
chlaris mit urlaube dan
rait wider haim in sein lant.
den chnappen hiez er zehant
haim ze lande reiten.
in vil churczen zeiten
waz der chnappe wider choemen,
alz ich daz maer han vernomen,
und saget meinem hern gareln do
diseu maer, do wart er vro,
von dem chuenige albewin.
do der chnappe gein arigentin
mit potschafte waz geriten,
die selben weilen het gepiten
garel pei der chuenigin.
der plikch gab so liechten schein,
daz si im in daz hercze prach,
do er ir liechten plikch ersach.
deu vil minnichleiche maget
pflag dez heldez unverzaget
mit trewen wol di selben stunt,
alz mir daz maer ist worden chunt.
nu choem in die purch dar
zue dem werden degen chlar
selbe vierde der chuenich albewin,
deu truegen tarnchaeppelin,
dar inne sei niemant sach.
einez morgens, do der tag auf prach,
garel dannoch rwe pflach.
der helt an seinem pette lag.
do choem der wenige man
fuer sein pette gegan,
die tarnchappen er ab zoch.
garel, den zaghait ie floch,
sach seinen vreunt vor im stan.
garel het nicht anders an
niwan sein leinein gewant.
aus dem pette spranch er zehant,
seinen vreunt er liebleich enpfie,
umbevahens er in nicht enlie.
er sprach zue im vil minnichleich:
< albewin, edel chuenich reiche,
la mich geniezzen deiner tugent,
die du hast von chindez iugent
pracht her an disen tag.
dein hercze ie ganczer trewen pflag.
ich getrawe niemant paz danne dir,
du macht wol gehelfen mir,
daz meiner sorge werde rat.
mein dinch chumerleichen stat,
wan ich mich an genomen han,
daz ich benamen wil bestan
duerch die maget wol getan
daz uebel merwunder,
daz fraisleich chunder.
ez hat ir laidez vil getan
an vil manigem werden man
und hat verwuestet gar ir lant.>
do sprach albewin zehant:
< herre, ir welt ein dinch bestan,
daz eu muezz an daz leben gan,
wan niemant chan vor im genesen,
der im icht wil schade wesen.
da von wil ich eu raten daz,
daz ir euch bedenchet paz,
wan ir habt den leib verlorn.>
do sprach der ritter wol geporn:
< ich mag der red nicht wider choemen,
wan ich michz han an genomen
so offenleichen, daz ich e
stirbe, e ich sein abe ge.>
do sprach der chuenich albewin:
< so muezz ich daz leben mein
durch ewern willen wagen.
nu lat euch nicht betragen,
ich chuem her wider zue eu schier.
ir suelt daz wol gelauben mir,
daz ich noch nie mer
gevorcht also ser
dez leibez von chainer not.
doch wil ich gern uncz an den toet
eu dienstez vil berait sein.
ich versueche alle die liste mein
oder ich behalt eu ewer leben.
herre, ir sult mir urlaub geben.
got muezz ewer eren pflegen.>
do bevalch in got der degen
und gab im manigen gueten segen
und pat goet vil ser,
daz er im leib und er
behuete durch die tugende sein.
von danne hueb sich albewin.
sein tarnchappen leit er an.
niemant sach den chlainen man.
albewin, der choem zehant,
da er daz merwunder vant
pey dem mer in einem hol.
daz besten deu getwerch wol,
daz ez da het seinen geperch.
daz vil listig getwerch
und sein gesellen choemen dar
zue dem stain und namen war,
wez daz merwunder pflaege,
ob ez in dem hol laege.
nu funden si den valant
sten vor der stain want.
ez het an seinen leib gelait
hart seltsineu chlayt.
einez vischez huet, deu gab schein,
daz nicht so plabez moechte sein,
lazure moechte geleichen nicht,
alz mir deu aventewer gicht.
deu huet waz herter dan ein stal,
dar inne waren roteu mal,
die mochte nicht versniden,
elleu waffen muesten meiden,
so herte waz deu selbe huet.
auch trueg der selbe tewvels trut
einen grozzen cholben staelein.
auch gab ab seinem haubt schein
ein hornhuet,( da waz) bezogen gar,
dez namen deu getwerch war,
mit der daz haubt, deu noch waz
herter dann ein adamas.
sein pukkelaer, der waz prait,
den het ez von der hant gelait,
da daz haubet inne waz,
da nicht lebentez vor genas.
daz antlicz waz gecheret nider.
von dem stain gie ez sider
zue dem mer an seinen beiach.
dez site ez zallen zeiten pflag,
daz ez sein waide verte gie
und daz haubet ligen lie,
wan ez waz an angestez gar,
daz iemant choem zue im dar.
dez gie ez vreileichen dan.
also der wenige man
albewin daz ersach,
zue dem stain wart im gach,
da er den pukkelaer vant.
den namen deu getwerch zehant
und gachten danne palde
gein einem grozzen balde.
da verpurgen si zehant
daz haubt, dez der valant
vil manigem man an gewan
daz lewen. albewin von dan
begunde gahen sa zehant,
da er seinen herren vant.
dem saget er deu maer,
wie ez ergangen waer.
dannoch waz nicht hoch der tag.
garel noch gemachez pflag.
alz er daz maer bevant,
dez freut sich der wigant.
er danchte dem chuenige albewin
der grozzen trewen sein.
er lag nicht langer do dar nach,
dem ritter, dem waz harte gach
aeus ze der chemenaten tuer.
nu waz er auf den hof herfuer
chomen, da der wigant
ritter und chnappen vant.
die gruezt er zuechtichleiche.
im hiez der ellensreiche
sein harnasch palde pringen her,
schilt, oersse und sper.
si sprachen, zweu im daz solde.
er saget in, daz er wolde
daz merwunder gesehen.
swaz im moechte da von geschehen,
< daz wil ich hincz got lan.
wil mir der helfe pei gestan,
so chan mir misselingen nicht.
waz ob ein wunder leicht geschicht,
daz ich im an gesigen sol,
so han ich gestattet wol,
ob ich da von choem in aribait.>
sein oersse und sein wappenchlayt
pracht man im fuer den palas.
uender der linden auf einem graz
wappent sich der wigant.
do daz deu chueniginne bevant,
daz er wolte reiten
mit dem merwunder streiten,
daz waz ir innechleichen lait,
wan ir het wol gesait
der chnappe, den er het gesant
gein arigentin in daz lant,
daz er dem starchen purdan
so ritterleich gesiget an
und da beiaget hohen preis
und auch ir neven chlaris
loest auz starchem pande
und gein turtuse sande
vrawen duzabeln, die schoenen maget.
dez wart im hoeher pris gesaget.
do nu der ritter gemait
waz choemen in seineu wappenchlait,
deu chueniginne laudamie,
vor valsche deu vrie,
sach er von dem palas gan.
garel, der wol gezogen man,
gegen der iunchfrawen gie.
deu chueniginne dez nicht enlie,
si gruezte vil minnichleiche
den degen ellensreiche.
dez genat ir der wigant.
deu chueniginne sprach zehant:
< saget an duerch got, wa welt ir hin?
duncht euch daz ein guet sin,
daz ir welt gerne sterben?
moecht ich an euch erwerfen,
daz ir durch den willen mein
ewer raise liezzet sein,
die ir euch an habt genomen.
deu mag eu wol ze schaden choemen.
daz chan niemant uender stan,
ir muezzt den leib verlorn han.
daz ist mir von herczen layt
und wizzet fuer die warhait,
wolt ir mich der pet gewern,
daz ir der raise wolt enpern
immer duerch den willen mein>,
so sprach deu guet chuenigin,
< dez waer ich mit trewen vro.>
garel lachte und sprach also:
< swie ez mir darumb ergat,
ich wil der rais nicht haben rat.
ich waiz wol, vrawe, ir seit so guet,
daz ir den rat mit trewen tuet
und daz eu ist mein sterben layt,
daz macht ewer werdichait.
got muezz eu saeld und ere geben.
ich sol behalten wol mein leben.
wil mir goet genaedich sein,
so mag ich daz leben mein
wol behalten vor der not.
die vaigen ligent alle toet,
daz chan niemant under stan.>
urlaub nam der werde man
von der chueniginne.
von herczen und von sinne
minnet er sei ser.
deu chueniginne her
vil sere wainen began,
wan ir waz der iunge man
vil nahen in ir hercze choemen.
si het in ir ze lieb genomen
vil taugen in ir hercze.
der minnichleich smercze
twanch die maget wol getan.
mit urlaube schiet er dan
von dem gesinde ueber al.
manich guet wuensch ane zal
und vil manich rainer segen
wart gegeben dem werden degen
von rittern und von vrawen.
in ein venster duerch schawen
deu chueniginne alaine saz.
ir hercze waz an frewden laz.
si vorchte, daz der werde man
den leib solt verloern han,
daz waz ir herczen swaer.
garel, der lobebaer,
spranch auf sein oersse, da ers vant,
die prukke hiez er zehant
snellichleichen nider lan.
von der puerge chert er dan
vermezzenleich alz ein degen.
die vrawen gaben im manigen segen
und paten goet durch seinen toet,
daz er im huelfe von der not.
mein vrawe laudamie,
vor valschait die vrie,
waz von herczen laide.
hin rait ir augen waide,
alz in weisten deu getwerch.
suest choem er fuer den holn perch.
nu waz daz merwunder choemen
und het dez ritters war genomen.
ez eilte gein der stain want.
do ez dez haubtez nicht envant,
do wart sein ungepaerde so grozz,
ein galm aus seinem munt schoz,
so laute, daz da von erhal
pedeu perch und tal
und daz daz mer da von erdoz.
von der stain want ez schoz
her nider, da ez sach den man
und lief in mit dem cholben an
und wolt in gern haben erslagen.
vil ungeleich einem zagen
gebart mein her garel.
sein oersse waz starch und snel,
daz er mit vollem poynder rait,
sein sper scharf ze rechte prait,
der schaft veste und unbesniten.
nach vil ritterleichen siten
daz sper er uender den arm slueg.
daz oersse in huertichleichen trueg.
er het ez auf die prust erchorn
rechte gein dem herczen vorn
und stach im einen soelhen stich,
daz ez da von bestrauchte sich
und daz der schaft sich gar zechlaub
und hoch auf gein den lueften staub.
nu waz deu huet so herte,
daz si sich dez erwerte,
daz ir daz sper nicht ensnait.
der ritter wider auf ez rait
mit seinem gueten swerte.
daz merwunder gerte
dez ritters alz der wolf tuet
der schaffe, so grimmich waz sein muet.
da von hiez ez alsus
der uebel wlganus,
wan ez nicht genesen lie.
swaz der valant gevie,
daz waz da ze stet toet,
swer ez floch, den gie dez not.
garel, der vil chuene man,
rait daz merwunder an
vermezzenleichen alz ein helt.
der edel ritter aeus erwelt
moechte sein nicht versneiden.
sein guet swert mueste meiden
die vische haut, daz waz im layt,
alz mir deu aventewer sait.
er slueg auf ez vil manigen slag,
den ez hart ringe wach,
swie doch daz swert waer
guet und unwandelbaer,
daz ez den stal nicht vermait
und horn und eisen snait.
doch waz deu haut vischein
so herte, daz die ekke sein
si nicht wolten sneiden.
elleu waffen muesten meiden
die haut, die ez an im trueg.
wlganus den ritter slueg
mit dem cholben auf den schilt,
daz er ze manigen stukchen spilt
und daz daz oersse choem auf die chnie.
den ritter ez nicht ruwen lie,
ez slueg im manigen starchen slag.
do im daz oersse da nider gelag,
do want der valant
disen chuenen wigant
erslagen an seinen danch.
garel von dem oerse spranch
snellichleichen hin dan.
der valant lief den ritter an
und slueg im manigen starchen slag,
wan daz er der chuenste pflag,
swenne ez den cholben nach im swanch,
daz er aeuz dem slage spranch.
also vriste sich der degen.
von seinen ungehewern slegen
muest er sich behueten.
der valant begunde wueten.
den ritter slueg ez vor im hin,
gein dem staine traib ez in
und lie in nicht ze slage choemen.
ez het im gern den leib benomen,
wan daz in goet ernerte.
der streit waz so herte,
daz man die sleg horte dan
wol ein halb meile ueber den plan.
der ritter stuend in grozzer not.
er vorchte, daz er den toet
solt erchiesen an der stat.
goet er innechleichen pat,
daz er in behuete.
daz merwunder wuete,
ez liez in choemen ze slage nicht.
garel gedacht:< ez ist enwicht,
ich mag sein nicht gewinnen,
ich mag auch nicht entrinnen.
nu geb mir goet gueten rat,
der mich her behuetet hat.>
nu gesach der wigant,
daz im der arm und deu hant
waz bloz uencz an daz uechsen gar.
do dez der ritter wart gewar,
do trat er zue im naher paz.
er gedacht:< ich wil versuechen daz,
ob ich im treffen moecht die hant.>
daz merwunder aufwant
den cholben mit grimmen muet,
nach dem ritter guet
slueg ez einen grozzen slag.
garel sneller spruenge pflag,
aus dem slag er im enphloch,
e ez den andern slag erzoch,
do het im der wigant
ab geslagen die rechten hant.
do ez dez schaden wart gewar,
mit der einen hant slug ez dar
mit grimme auf den chuenen man,
daz er struchen began.
do want sich der valant
han errochen sa zehant.
ez slueg im aber einen slag,
daz er vor im da nider lag.
do wolt ez in erslagen han.
dez erholt er sich san,
er spranch auf alz ein sneller man
und entwaich im aeuz dem slag dan.
hinder einen stain er snelle spranch.
nach im tet ez einen swanch
so starchen mit der einen hant,
daz aeuz der herten stain want
daz fewer draet an der stunt,
recht alz ein haus waer enzuent.
fuer war ich eu daz sag,
waer er im nicht aeus dem slag
entwichen, ez het in erslagen.
deu getwerch begunden chlagen,
deu sahen disen streit an,
do si dem vil werden man
moechten nicht ze staten choemen,
alz ich daz maer han vernomen.
daz merwunder waz ergremt.
swie ez der ritter het erlemt,
mit der einen hant ez vacht
mit so chreftichleicher macht,
alz ob ez nindert waer wunt.
der ritter an der selben stunt
slueg im aber einen slag,
da von ez harte ser erschrach.
in den arm, daz im der cholb enpfiel.
do tet ez auf einen giel
und schrei ein soelch stimme,
pitter und so grimme,
daz der luft und daz mer erdoz.
sein chraft waz ane mazze grozz.
nu want der chuene man,
er solt nu gesiget han,
do er ez an hende sach.
dem ritter waz ein tail ze gach,
er lief ez vrileich an,
ez warf sich umb und slueg den man
mit den hindern fuezzen nider.
dez erholt er sich wider.
er spranch auf und lief ez an.
e ez von dem ritter dan
entwiche, do slueg er im ab
die hachsen, daz dez tievels chnab
von der stat nicht moecht choemen.
suest wart im der leib benomen.
daz haubet er im ab slueg,
daz waz so grozz, daz ez getrueg
vil chaum zwen man von der stat.
< du pist gelegen. swie ez ergat>,
sprach der ritter unverzait,
< du tuest nu niemant mer chain lait.
du hast dein uebel lazzen.
dein leib, der sei verwazzen.
du hiet mich pracht in grozze not.
so wol mich dez, daz du pist toet,
dez muezze goet immer geeret sein.
du hiet mir nach daz leben mein
benomen>, sprach der wigant.
nu choemen deu getwerch zehant
zue dem helde gegangen.
deu heten im gevangen
sein oersse, daz prachten si im gezogen.
garel, der ellens unbetrogen,
sach den chuenig albewin
vil gerne und die geverten sein.
er gruezt si minnichleich.
albewin, der chuenich reich,
sprach:< herre, mich hat got gewert
an eu rechte alz mein hercze gert,
seit ir hie genesen seyt.
ir habt gestriten einen streit,
daz mich immer wunder hat,
wie ez ewer leib erstat.
wol mich, daz ich euch han gesunt
funden hie an diser stunt.
da ist mir lieb an geschehen.
dez wil ich mit der warhait iehen.>
garel sprach:< lieber vreunt mein,
wir muezzen ungeschaiden sein
die weil und ich mein leben han.
du hast mir eren vil getan.
ich chuend hie nimmer sein genesen
und waer dein trewe nicht gewesen.
du hast an mir so wol getan,
daz ich darumb sorg han,
wie ich verdien die trewe dein.>
do sprach der chuenich albewin:
< herre, ir suelt die red lan.
swaz ich eu gedienet han,
daz habt ir verdienet wol.
ich dien eu gern, swaz ich sol.>
garel sprach:< nu saget mir,
vil lieber vreunt, wa habt ir
getan daz haubt fraissam?
dem pin ich heut und immer gram.
von welhem teuvel ist es choemen,
daz het ich gerne vernomen,
von wanne der tievel het pracht
daz haubt, wez waz im gedacht
da mit?> sprach der werde man.
< wolt er die werlt ertoetet han
alle gemaine,
diser tievel unraine,
der da hie ligt erslagen,
der mir daz chuende gesagen?
daz weste ich gerne>, sprach der degen.
< daz sein der teuvel muezze pflegen.
ich gevorcht mir nie mer
in streit also sere
dez leibes und der ern mein.>
do sprach der chuenich albewin:
< herre, ich chan dez wizzen nicht,
von welher wunders geschicht
im daz haubt zue sei choemen.
ein dinch han ich wol vernomen,
daz diser tievel haizzet alsus
der uebel wlganus,
der da hie erslagen leit.
herre mein, ez ist an der zeyt,
wir sueln benamen hie nicht sein.>
garel sprach zue albewin:
< mich wundert immer, waz er an
hat getragen, den ich han
erslagen, daz in mein swert vermait,
daz ez sein anders wa nicht snait,
wan in die arm und in die pain.
ez ist noch herter danne ein stain,
daz ez hat an dem leib sein.>
garel und albewin
und die getwerch giengen dar
und namen diser huete waer.
nu waz die haut weitin
so herte, daz mit dem swert sein
garel moechte versneiden nicht,
alz mir deu aventewer gicht.
ab der huet daz har gab schein
in so liechter varwe weitin,
lazure, deu ist nicht so pla.
auch sach man hie und da
dar ab luechten roteu mal
an der haute ueber al
geleich alsam die sterne.
garel sach ez gerne.
do sprach der chuenich albewin:
< herre, deu haut sol wesen mein,
die wil ich von eu ze gab han.>
do sprach der tugenthaft man:
< daz wolt got, her albewin,
daz si so guet solt sein,
daz si verguelte zehen lant,
daz ir si danne von meiner hant
geruecht nemen, dez waer ich vro.>
daz getwerch sprach also:
< got lon eu, tugenthafter man.
die huet sol nicht hie bestan.
deu ist so herte veste,
ein cursit daz peste
wil ich dar aeus machen
mit listichleichen sachen
und einen helm und einen schilt,
daz wizzet, werder degen milt,
daz niemant mag versneiden
und elleu waffen muezzen meiden
diseu huet, die ie wurden gesmit.
daz erzeug ich wol da mit,
daz ir daz swert nicht ensnait.
nu wizzet fuer die warhait,
ez ist daz peste, daz ie man
zue streitez noeten ie gewan.>
daz merwunder wart entwappent gar
von der haeut wait var.
deu namen deu getwergelein.
do sprach der chuenich albewin:
< herre, seit ez so ist choemen,
daz ir den sich habt genomen,
so nemt daz in ewern muet,
war man daz uebel haubt tuet,
daz iemant choem da von in not.
swer ez gesicht, fuer waer der ist toet.>
garel sprach:< daz rate mir,
ich getrawe niemant paz danne dir,
wie ich die laeut bewar.
daz ich rechte gevar
da mit, dez suech ich deinen rat,
seit ez so sorchleichen stat
umb daz haubt, alz ich han vernomen.
von welhem tievel ist ez choemen?>
do sprach der chuenich albewin:
< nu reitet zue der chuenigin,
der schoenen laudamien,
der suezzen valschez vrien,
deu sicht eu gern, daz waiz ich wol.
ir hercze ist rainer tugent vol.
der sult ir deu maer sagen.
hincz nacht wil ich nach dir dar tragen
daz haubet fuer daz puergtor.
da wil ichz verpergen vor.
so sult du danne suechen rat
dacz den, den ez geschadet hat
an vreunden und an magen.
dez lat euch nicht betragen.
wie man mit dem haupt tue,
da beduerfet ir wol ratez zue.
ich chuem eu schier. nu sult ir,
herre, urlaub geben mir.>
garel sprach:< vreunt mein,
saget mir, wa welt ir heint sein?>
albewin, der chuenich reich,
sprach:< ich sag eu waerleich,
ich wil noch heint meinen gewin
pringen, da ich herre pin.
ez ist umb mich also gewant,
swa ich wil varen in deu lant,
daz ist schier getan,
so ich mein tarnchappen han.
ich chuem eu morgen, herre mein,
dez suelt ir vil gewis sein.>
do bevalch in got der wigant.
auf sein oersse saz er zehant.
albewin, der chlaine man,
der lait sein tarnchappen an.
do sach sein garel nicht mer.
in einer wil pracht er
und seineu getwerch
hin haim dicz spaech werch
und bevalch ez den leuten sein.
do fuer der chuenich albewin
mit seinen gesellen wider dan,
da er den ritter het lan.
garel, der rait gein muentrogin.
nu waz deu guet chuenigin
in ein venster gesezzen
und het vil gar vergezzen,
swaz ir ze lieb ie geschach.
si chlagt dez ritters ungemach.
si want, daz er waer toet.
dez fuegten ir gedanche not,
wan er ir an dem herczen lag.
aller vraeuden si verpflag
und waer der helt erstorben,
ir hiet sein toet erworben
iamer und herczenleicheu not.
si waer vor lait nach im toet.
der tag waz an ein ende choemen,
do ein ende het genomen
der streit auf der haide prait.
der ritter gein der purch rait.
als in deu chunegin ersach,
zue ir iunchfrawen si sprach:
< dort sich ich gein uens reiten her,
ane schilt und ane sper,
einen ritter ueber die haide prait.
der heute morgen von uens rait,
dem ritter ist er geleich gar.>
die vrawen eilten alle dar
und warten, ob erz moechte sein.
vrawe laudamie, deu chuenigin,
nam der zimirde war.
sein wappenroch waz liecht gevar,
von weizzen seiden chostleich.
von swarczem zobel zway pantel reich
waren dar in gesniten.
do er so nahen choem geriten,
daz in deu chueniginne rechte ersach,
do wart si vro unde sprach:
< swie ez halt sei ergan,
ez ist benamen der selbe man,
der heute morgen von uens rait.>
deu chueniginne het ir lait
mit lieb ueber wunden,
do si in sach gesunden.
deu chueniginne aeus dem venster trat,
deu prukke si nider lazzen pat
und hiez in palde lazzen in.
si wolt auch selbe da pei sein,
da im daz tor wart auf getan.
pedeu weib und man
eilten gein der porte,
da man den ritter hoerte,
daz tor wart pald auf getan
und deu prukke nider lan.
garel, der stolcze helt gemait,
in die purch auf den hof rait
und erbeizte vor dem palas,
da der linden schat waz.
daz gesinde all geleiche
enpfieng in vroeleiche.
nu choem deu chueniginne gegan,
e daz sich der iunge man
het entwappent. da er si sach,
gein im deu chueniginne sprach:
< herre, nu seit goet willechoemen.
ewer chuemft mir trawren hat benomen
und wizzet, herre, ich pin vro,
daz ez choemen ist also,
daz ir, herre, seit genesen.
mir ist vil laid umb euch gewesen.>
dez genad ir zuchtichleich
der ritter ellensreich.
deu frawe fuert den iungen man
mit ir auf den palas dan.
deu chueniginne den wigant
entwappent mit ir selber hant.
man gab im reicheu chlaider an.
do sich getwuech der iunge man,
deu maget nam in pei der hant,
in ein venster an der want
deu chueniginne in sitzen pat
zue ir an der selben stat.
si vraget in der maer,
ob er gewesen waer
ze dez merwunders haimuet.
< ia, vrawe>, sprach der helt guet.
si sprach:< wie ist daz choemen,
daz ez eu nicht den leib hat benomen?
oder hat ez ewer nicht gesehen?
saget, herre, mir, wie ist daz geschehen,
daz ir vor im seit genesen?>
< vrawe, ir suelt an angest wesen
vor seinem zorn>, sprach der degen,
< sein uebel, deu ist gar gelegen,
wan ez ist benamen toet.>
vor vreuden pleich und rot
wart deu maget wol getan.
vor vreuden si den iungen man
chueste schoen an seinen muent.
si sprach:< herr, tuet mir chuent,
ist der uebel wlganus toet?
so hat ein ende alle mein not.
er hat mir herczen lait getan
an vil manigem werden man,
dem er hat den leib genomen.
ir seit uens her ze saelden choemen.
ob ez ist also ergan,
daz der uebel wlgan
ist toet, vil lieber herre mein,
so suelt ir gewaltich sein
ueber guet und ueber meinen leib.
ich wirt nimmer mannez weib
wan ewer, ob ir mich habt erlost.
ir seit mein vreund und mein troest.
mein chrone, mein laeute und mein lant,
daz ist wol hincz eu gewant,
seit ir uens habt geschaiden
von grozzen herczen laiden.
nu gepietet, herre, ueber mich.
swaz ir welt, daz wil auch ich.>
dez wart der ritter harte vro,
wan sein muet, der stuent also,
daz er nicht fuerbaz wolte
werfen noch ensolte
nach chainem andern weibe
ze staete seinem leibe,
wan deu saeldenbaere maget
seinem herczen also wol behaget,
daz er ir nicht enchunde
vergezzen chain stuende.
pedeu nacht und tag
versigelt in seinem herczen lag
deu maget minnichleiche.
garel, der ellensreiche,
sprach:< vil libeu vrawe mein,
ir suelt dez gar an angest sein,
daz ez eu immer mer getuet
weder uebel oder guet.
vrawe, ich han ez erslagen
und wil eu waerleichen sagen,
swaz ich her gestriten han,
seit ich streitez von erst began,
daz ist dagegen ein ringeu not.
mir choem so nahen nie der toet,
so von diser creature.
sein leib waz ungehewre.
swer den valant sehen wil,
der var dar und furcht in nit ze vil,
wan er leit ane haubt.
swer mir dez nicht gelaubt,
der var dar und sech die warhait,
ob ich eu recht han gesait.
doch chund ich nicht genesen sein,
wan daz mein vreunt, her albewin
im stal daz haubt fraissam,
da mit ez manigem manne nam
vil iamerleich sein leben,
da mit der werlde waz vergeben.
daz hat mein vreunt, her albewin,
er und die genozzen sein
in dem walde verporgen.
daz chuemt mir da her morgen.
da beduerfen wir wol ratez zue,
wie man mit dem haubt tue,
wie man da mit geringe,
daz ez icht schaden pringe
der werlt>, sprach der werde man,
< die warhait ich gesaget han>,
sprach der edel ritter do.
dez wart deu chueniginne vro,
daz ez also ergangen waz.
in der puerge und auf dem palas
wart ein vroeleicher schal.
si pristen alle ueber al
dez vil werden ritters leib.
pedeu man und weib
wurden vraeudenbaere.
ein ende het ir swaer.
deu chueniginne zue dem ritter sprach:
< wol mich, daz ich eu ie gesach.
mich hat betrogen nicht mein wan.
leib, guet und swaz ich han,
herre, daz sol ewer sein.
ich han manigen swaeren pein
und grozzen chumber hie erliten.
ir habet mich und mein lant erstriten,
da mit schaffet, swaz ir welt.>
dez freut sich der werde helt,
wan im deu minnichleich maget
in seinem herczen so wol behaget,
daz er gern pei ir waz.
auf der chueniginne palas
sach er die vrawen und ritter choemen
und ir gesinde, alz ich han vernomen.
si stuenden fuer den helde palt
und ergaben sich in sein gewalt,
alz ir vrawe in gepot.
ein ende het ir grozze not
genomen von seiner grozzen manhait.
garel, der stolcz helt gemait,
moecht wol von schulden wesen vro.
deu chueniginne antwurt im do
pedeu ir leib und ir lant.
garel sich dez uender want.
auch wolt deu guet chuenigin
selb in seiner pfleg sein.
do daz nu verendet waz,
do trueg man auf den palas
pedeu tischlachen und prot,
alz deu chueniginne gepot.
der tag waz an den abent choemen.
mit zuechten, alz ich han vernomen,
wurden die tische berait,
tischlachen und prot dar auf gelait.
nu trueg man in daz wazzer dar,
der chueniginne und dem ritter chlar.
ietweders sein hend twuech.
zue der chueniginne chlueg
saz der wol gezogen gast.
dar an vil lueczel dez geprast,
man gab in wirtschaft vollichleiche.
auch waz dem degen ellensreiche
daz wol ein wirtschaft, daz er az
mit der iunchfrawen valschez laz.
do si mit zuechten gazzen
und ein weil gesazzen,
garel sprach zue der chuenigin:
< vrawe, ir suelt gepeten sein,
seit ir habt wol an mir getan
und ze vreunt geruechet han,
so sult ir senden in ewer lant
und tuet den leuten daz bechant,
daz si eu choemen in churczer vrist
und wie ez hie ergangen ist.
daz tuet in chuent, daz ist mein rat.
swer danne gein eu trewe hat,
der chuemt her duerch ewer pet.>
dez ratez volget im ze stet
deu suezze laudamie.
deu maget valschez vrie
sant ir poten sa zehant
allenthalben in daz lant
nach vreunden und nach magen,
die dez landez pflagen,
daz si ze hofe solten choemen.
do si daz heten vernomen
und daz ein ende het ir not
und daz der valant waz toet,
dez wurden si do alle vro,
ze hove beraiten si sich do.
hie lazzen wir die red sein.
garel und deu chuenigin
sazzen vroeleichen hie.
der tag an den abent gie
und begunde nahen deu nacht.
nu heten si sich dez bedacht,
deu chueniginne und der werde degen,
daz si wolten rue phlegen,
wan im waz wol rue not,
alz im deu muede gepot.
er het gevochten allen den tag,
daz er rue nicht enpflag.
garel, der gepriste,
sein zuechte in dez weiste,
daz er die chueniginne vermait,
als mir deu aventewer sait,
und suezzer minnen verpar,
uencz die lant laeut dar
choemen alle geleiche,
arm unde reiche.
garel, den saelde nie verlie,
sein dinch mit fuegen suest an vie,
die chueniginne wol getan
pracht der wol gezogen man
da si gemachez solte pflegen.
er waer ungern pei ir gelegen,
uencz er si ze staet nam,
alz ir eren wol gezam.
vrawe laudamie, deu chuenigin,
und ireu iunchfrawelein
namen urlaub und giengen dan.
dar nach fuert man den werden man
an ein pette, da er sanfte lag.
ich waen, man sein mit fleizze pflag.
dez nachtez pei dez manen schein
pracht der chuenich albewin
daz haubt fuer die purch getragen.
wir hoeren von dem haubet sagen,
daz getoerst niemant gesehen an,
weder weib noch man,
under seineu augen
offenleich noch taugen,
er waer da ze stet toet.
albewin bedacht die not.
der chlain chuenich werde
hiez graben in die erde
ein grueb tief und weit,
dar in man daz haubt lait.
dar auf einen swaeren stain,
daz daz haubt chain
mensch moecht gesehen.
do daz allez waz geschehen,
do waz ez worden schoener tag.
garel an seinem pette lag
an slaf. ich waen, sein gedanch
mit der strengen minne ranch,
wan im vrawe laudamie,
deu suezz valschez vrie,
so nahen an dem herczen lag,
daz er lueczel rue pflag.
daz choem von der minne.
deu edel chueniginne
chunt im nicht aeuz dem muet choemen.
ir minne het im benomen
sein rue, der er solte pflegen.
mit gedanchen waz dem degen
samft und wol genuech.
deu maget im auch den willen trueg,
daz si sein selten vergaz.
deu starche minne fuegte daz,
daz ir ietweders gedanch
deu starche lieb dez bedwanch,
daz ir ietweders chuende
vergezzen chain stuende
dez andern in dem herczen.
den minnichleichen smerczen
muesten si pedeu dulden
von der minne schulden.
ez moecht anders nicht gesein.
nu choem der chuenich albewin
gegangen, da der ritter lag
und lieber gedanch pflag
nach der chueniginne
und nach der edeln minne.
daz getwerch albewin
zoch abe die tarnchappen sein.
alz in mein her garel sach,
er stuend auf und sprach:
< got willechoemen, albewin
und auch die gesellen dein,
die sein mir auch goet willechoemen.
dein chumft ich gern han vernomen.
ich bedarf deinez ratez wol,
deiner ler ich gerne volgen sol,
wan du ganczer trewen pfligest.
mit deinen trewen du gesigest
an allen deinen dingen.
dir muezz wol gelingen
von schulden, wan dein trewe ist guet.
wol dich, daz du pist so gemuet,
daz dein trewe ist staet
an falschez herczen raet.>
do sprach der chuenich albewin:
< genad, lieber herre mein,
ewer huld ich gern dienen wil.
mich dunchet der arbait nicht ze vil,
da mit ich ewer huld verdienen sol.
ich getraw auch ewern genaden wol,
daz mich ewer helf nicht verlat.
ob mich chumber an gat,
dez getrawe ich ewerr manhait.>
garel sprach:< dir ist unversait
mein dienst, daz ist pilleich.
du solt wizzen, daz ich
dir dienstez immer ab gestan,
die weil und ich mein leben han.>
garel in zue im siczen pat
auf daz pette an der stat.
er pat besliezzen die tuer.
ein getwerch schoz einen rigel fuer.
dannoch waz ez harte vrue,
do man besloz deu tuer zue.
garel lag alaine.
albewin, der klaine,
zue im an daz pette saz.
do sprach der degen valschez laz:
< vil liber vreunt albewin,
nu rat mir auf die trewe dein,
wie ich mit disen dingen tue.
da bedarf ich deinez ratez zue.
diseu maget wert erchant
hat mir ir leib und ir lant
geantwurtet. vreunt, nu rat mir,
wan ich wol getrawe dir,
du ratest mir daz peste.>
do sprach der trewen veste,
daz getwerch albewin:
< ich sag eu, lieber herre mein
und suelt mir wol gelauben daz,
ir erchuennet nimmer paz
ewern leib ze hoeheren werde
bestaten auf der erde,
danne zue diser maide minnichleiche,
wan si ist edel und reiche.
ir muegt sein immer wesen vro,
daz ez choemen ist also,
daz ir suelt wesen herre
uber daz lant ze anferre.
ez ist mein wille und rat,
seit ez eu goet beschaffen hat,
dicze lant und die maget,
daz ir im dez genad saget.
dez habt ir recht, wan ir seit reiche
und muegt vil herleiche
nach ewern willen wol geleben,
pedeu leichen und geben,
swem ir gern geben welt.>
do sprach garel, der werde helt:
< deinez ratez ich gerne volgen sol.
du hast mir e geraten wol.>
garel sagt im do zehant,
daz si ir laeute het besant,
den waer daz allen chuent getan,
daz der uebel wlgan
waer sicherleichen tot
und daz ein ende het ir not
und daz si alle solten choemen.
do albewin daz het vernomen,
daz si ir laeut het besant,
zue gareln sprach er zehant:
< herre, ich wil eu sagen daz,
ewer dinch fueget sich dester paz.
ich lazz euch daz wol schawen,
daz die iunchfrawen
alle pitent, daz si euch nem.
herre, ob euch dez gezem,
so volget mir und nemt deu maget.
eu ist der saelden tag betaget,
ob deu maget wirt ewer weib.
ir chlareu tugent, ir chaeuscher leib
ist gar allez wandels vrei.
ir mueget ir gerne ligen pey.>
der red wart der ritter vro.
zue albewin sprach er do:
< vreunt, nu gib mir deinen rat.
du waist wol selbe, wie ez stat,
wie wir mit dem haubet varn,
daz wir die christenhait bewarn
da vor, daz solt du raten mir.>
daz getwerch sprach:< herre, wolt ir
volgen meinem rat,
so haizzet eu vil drat
gewinnen pleis also vil,
wan ez ist nicht ein chindez spil
umb daz selbe haubt,
ob ir mirs gelaubt.
ir geturret ez begraben nicht,
swer daz antlicze sicht,
der ist toet sa ze stunt,
daz ist wol den laeuten chunt,
daz niemant da vor genesen chan,
fuende ez danne ein uebel man,
der toet al die werlt da mit.
herr, tuet ein dinch, dez ich euch pit,
ir suelt ez auch nicht prennen,
ir haizzet ez berennen
mit plei und gar begiezzen.
lat euch dez nicht verdriezzen
und haizzet ez danne an wer
werfen auf daz wild mer
und haizzet ez senkchen an den grunt,
so wirt da von niemant chuent
weder schad noch lait
und sei eu daz fuer war gesait,
da muez ez ligen immer.
dez ratez wil ich nimmer
wider niemant geschamen mich.>
garel sprach:< benamen wil ich
gerne deiner ler
volgen immer mer,
wan mir ist wol dein trewe chunt.>
er hiez sei an der selben stunt
legen ir tarnchappen an.
do daz geschach, do chom san
iuncherren, die puten im sein gewant.
der ritter stuent auf sa zehant
und gie da er ein messe vernam.
dar nach gie der iunge man
mit den rittern auf den palas.
deu chueniginne auch choemen waz,
gechlaidet wunnichleichen gar,
und ir iunchfrawen chlar
in liechten chlaidern wol gesniten.
mit vil zuechtichleichen siten
garel zue den vrawen gie.
deu chueniginne dez nicht enlie,
si gruezt in alz ir wol gezam.
pei der hende si in nam
und pat in zue ir siczen nider.
auf den palas trueg man sider
prot und tischlachen.
mit zuechtichleichen sachen
trueg man trinchen dar
und nam ir wol mit fleizze war.
deu chueniginne dez ritters pflag
vil wol uencz an den sibenden tag.
do choemen auch ir vrewnde dar
und die lant herren gar.
die fueren vroeleich in daz lant,
do in daz maer wart bechant,
daz der valant waz toet
und ein ende het ir not,
die daz lant het manigen tag.
von grozzer not ez oede lag
wol dreier tagwaide lanch.
daz merwunder si dez bedwanch
mit dem haubt fraissam.
niemant sich daz an nam,
daz er da getorst pawes phlegen,
uentz daz der werde degen
si loeste von der swaer.
nu erhullen diseu maer
allenthalben in deu lant,
daz der chuene wigant
daz merwunder het erslagen
vil ungeleich einem zagen.
dez wart er gepriset vil.
nu choem, alz ich eu sagen wil,
die lant laeut alle
mit vroeleichem schalle
fuer daz haus ze muentrogin,
da si die edeln chuenigin
funden und den wigant,
der mit ellenthafter hant
die laeut von grozzem chumber schiet.
deu chueniginne sich beriet
mit vreunden und mit magen,
die ir eren pflagen,
daz si in lobte ze einem man.
daz daeuchte si alle guet getan,
wan in der ritter wol behaget,
alz mir deu aventewer saget,
seit ez ir aller wille waz.
nu choemen auf den palas
fuersten, graven, dienstman
und auch die maget wol getan,
da si den helt funden.
in vil churczen stuenden
gab man die maget wol getan
gareln, dem vil werden man,
ze einer eleichen choenen.
er moecht auch gerne pei ir wonen,
wan si waz schoen und minnichleich
und auch ganczer tugent reich.
auch waz er der tiuristen ein,
den ie vrawe chain
ze herczen lieb ie gewan.
garel, der ellensreich man,
waz schoen und lobebaere
und allez valschez laere.
mein vraw laudamie
und garel, der valschez vrie,
moechten gern pei ein ander sein.
ir lieb wart mit trewen schein.
ein pischolf staet in die e,
daz wart nicht gelenget me.
sich hueb ein vroeleich schal
von dem volch ueber al.
die dannoch waren genesen,
die wolten niemer traurich wesen.
ir freude, deu wart manichvalt.
garel, der chuene degen palt,
sich der maide uender want.
ir leib, ir laeut und ir lant
gab si dem degen ze loen.
auch phlag er seit der chron
vil wol nach chuenichleichen siten.
langer wart do nicht gepiten.
do deu red verendet waz,
do hueb sich auf dem palas
pedeu vraeud und schal.
die tisch richt man ueber al,
man gab in allen wirtschaft grozz.
garel, den werden helt verdroz,
daz so lang werde der tag.
do man dez ezzens verpflag,
deu chueniginne sich uenderwant
ir werden vreundez sa zehant
und auch die iunchfrawen.
man mocht da vraeud schawen
von den lant laeuten.
ich chan eu nicht bedaeuten,
wez die andern pflagen.
deu zwai gelieben lagen
so recht liebleichen,
daz ich dar zue gelichen
nicht mag wan der minne chraft.
ir liebleich geselleschaft
ir leib zesammen pracht,
daz er ir seit gedacht
in seinem herczen, swa er fuer,
alz mir deu aventewer swuer.
auch trueg si gein im den muet,
swaz er tet, daz dauchte si guet,
wan er ir herczen ir benam.
im geschach auch rechte sam,
wann im ir minne daz geriet,
daz sein hercze nie geschiet
von dem rainen weibe.
dem minnichleichen leibe
waz sein hercze staete pey.
er wart auch nimmer da vor vrei,
ir hercze mueste pei im sein.
von anferre deu chuenigin,
deu suezze loudamie
und garel, der valschez vrie,
vil liebleichen lagen.
vreuntleicher lieb si pflagen
die nacht uencz in der tag erschain.
si wurden pedeu dez enain,
daz si nicht langer lagen da.
si stuenden auf und giengen sa,
da man goet ein messe sanch.
da wart hart groez gedranch
von rittern und von vrawen,
die gern wolten schawen,
da si under chron
stuenden pedeu schoen
uencz si den segen enpfiengen.
dar nach si pedeu giengen
mit vraeuden auf den palas,
da der tisch gerichtet waz.
der chuenich enbizzen wolde.
swer vor im siczen solde,
dem gab man wirtschaft voellichleiche.
deu chueniginne und der chuenich reich
alle hie gechroenet sazzen.
da si mit vraeuden gazzen,
man hueb die tische von in dan.
graven, vrien, dienstman
fuer den chuenich giengen.
ireu lehen si enpfiengen,
deu si von im solten han.
do lech mit vanen sunder wan
den fuersten puerg und lant
garel mit ellenthafter hant,
die hoheu er het beiaget
und auch die minnichleichen maget.
do diseu red verendet waz,
do hub sich auf dem palas
und in dem hause ueber al
pedeu vraeud und schal.
swaz dar leute chamen,
die guet fuer ernamen,
die wurden alle reiche.
man gab in willichleiche
silber, goeld, phaert und gewant.
nu choem geriten in daz lant
der herczoge von argentin.
der wolt gesehen deu niftel sein
und auch den vil werden man,
der in von dem risen dan
mit manhait lost
und im choem ze trost,
do er in grozzen panden lag.
im betaget nie so lieber tag,
do man im saget maer,
daz er worden waer
in dem lant ze anferre
chuenich und herre.
dez wart er vro und gemait.
vroeleich er in daz lant rait
zue dez chuenigez hochzeit.
nu wart gesaget an der zeit
dem chuenige diseu maer,
daz chlaris choemen waer,
der herczog von arigentin.
do daz vernam deu chuenigin,
daz er choem, do wart si vro.
zue in auf den palas do
choem chlaris gegangen.
der wart da wol enphangen
von dem chuenige und von der chunigin.
si sprach:< vil lieber neve mein,
ginch her zue mir und chuesse mich.
so wol mich dez, daz ich dich
wol gesunden han gesehen.
mir chuent lieber nicht geschehen.>
chlaris do dar naher gie.
deu chueniginne in mit chuesse enpfie
und pat ir sagen maer,
wie er worden waer
ledig von dem uebeln man,
der in mit gewalte dan
von laeuten und von seinem lande trueg
und der im seinen vater slueg.
do sprach der iunge chlaris:
< mein herre, der chuenich, der manigen pris
hat beiaget in manigen landen,
der loest mich von den panden
und ein iunchfrawen chlueg,
die aus ir vater lande trueg
dez risen weib mit gewalt dar
und zwelf iunchfrawen chlar.
si ist von turtause.
in dez risen hause
erlait si chumbers genueg,
uencz daz mein herre den risen slueg
und auch sein weib fraissam
und uens von den noeten nam.
nu hat auch hie sein werdeu hant
maenleich ervochten dicz lant
und auch euch, vil liebeu niftel mein.
dez muezz goet immer geeret sein,
wan ich gan ewer niemant paz.>
do die fuersten hoerten daz,
daz ez waz der selbe man,
der den starchen purdan
slueg und sein uebel weib,
dez wart gepriset vil sein leib.
si iahen alle geleiche,
sein leib waer eren reiche.
si waren sein ze herren vro.
der chuenich erpot chlarisen do
grozz er, daz waz pilleich.
er waz ein edel fuerste reich
und waz der chueniginne muemen suen,
swaz man im ze eren moechte getuen,
dez waz deu chueniginne gemait,
alz uens deu aventewer sait.
deu hochzeit, deu werte
mit vraeuden alz sein gerte
der chuenich und deu chueniginne.( die heten dez wol sinne,)
daz man da grozzer vraeuden pflag
pedeu nacht und tag.
einez tages, do man enbizzen waz
vor dem chuenig auf dem palas,
garel, der chuenich reich,
vraget zuechtichleich
fuersten, graven, dienstman,
ob si daz dauchte guet getan,
daz man daz haubet ane wer
sanchte in daz wild mer.
daz daucht si alle guet getan,
reich und arm, dez chuenigez man.
der chunich hiez do sa zehant
gewinnen swaz man pleis vant
und hiez daz pringen ze stunt,
wan im waz daz wol chuent,
daz daz haubet chain man
getorst gesehen an,
er waer zehant toet.
der chuenich muest die not
an den laeuten besorgen.
dez het er verporgen
daz haupt vil unwerde
so tieffe in die erde,
daz sein niemant wart gewar.
nu hiez der chuenich tragen dar
vil pleys und daz prennen
und in die grueb rennen
uencz die grueb wart gar vol.
daz haubet wart berennet wol.
also schier daz geschach,
daz ez niemant ensach,
do hiez ers aeuz der grueb wegen
und auf einen wagen legen,
ze fueren an dez merez sant.
den pesten marnaer, den man vant,
den hiez der chuenich gewinnen sa,
dem gab der chuenich ze lon da
wol zehen march oder paz.
daz tet der chuenich umb daz,
daz er der verte genuezze,
daz in ir icht verdruezze
von vil roten golde,
daz er daz haubet solde
senkchen in daz wilde mer.
der marnaer sprach:< welt ir, ich swer
eu dez, vil lieber herr,
daz ichz von hinnen verr
fuer auf den wilden se
und wirf ez, daz ez nimmer me
chainem menschen schade wirt
und auch sein uebel gar verbirt.>
der chuenich sprach:< darumb wil ich
immer mer reichen dich.>
dez genat im der schefman.
er nam daz haubet und fuer dan.
der chuenich und sein ritterschaft
fuer mit grozzer vraeuden chraft
auf die purch ze muentrogin.
der marnaer fuert daz haubet hin
in ein wildez lant,
daz ist noch deu satelleg genant.
do choemen zesammen geleich
deu vier mer sicherleich.
daz ist noch manigem manne chunt.
do warf er daz haubet an den grunt.
do daz haubet waz an den grunt choemen,
ich sag eu, alz ich han vernomen,
daz mer hueb sich von grunde,
wueten ez beguende
so ser, daz der weise man
sein leben pracht chaum dan.
daz ist noch manigem manne erchant,
ze der wolfsatelleg genant
ist deu stat, da daz haubt leit.
daz mer da wuetet ze aller zeyt.
da muezz er uencz an suntag geligen.
hie mit sei der red geswigen.
nu hoeret von dem werden degen
garel, der hiez vil schoen pflegen
der chunden und der geste.
da waz chain preste
dacz der hochzeit sein.
im guende wol deu chuenigin,
swaz er eren moechte beiagen
mit seiner milt, hoert ich sagen.
do die hochzeit ende nam,
sein milt, deu waz an scham,
er gab so willichleichen
armen und reichen
oersse, silber und gold,
daz im deu laeute wurden hold
duerch die grozz milt sein.
auch gab in deu chuenigin
mit so willichleicher hant,
swie verwuestet waz ir lant,
doch lie si von ir manigen man
mit gab, daz er mit vraeuden dan
fuer von ir haim ze hause.
dem chuenich artuse
waer der milt genueg,
die ir peder hertze trueg.
die geste mit urlaub dan
fueren und auch dez chunigez man
von dem chuenich und von der chuenigin.
do si nu alle choemen hin,
die da nicht langer wolten
beleiben noch ensolten,
do si nu alle vuoren hin,
der chuenich und deu chuenigin
besazzen vroeleich ir lant.
do man die maer bevant,
die laeut, die von dem lant entrunnen,
wider haim sunnen
und liezzen alle ir swaer.
do si die rechten maer
von dem lant horten sagen,
daz der valant waz erslagen,
der si von dem lant vertraib,
ir chainer langer nicht belaib.
si choemen alle wider sit.
wol erpawen wart daz lant weit,
daz e iaemerleichen lag
oede da vor manigen tag,
daz wart nu wol besezzen.
nu suel wir nicht vergezzen,
wir sagen, wie der chuenich reich,
garel, der degen loebleich,
sein lant wider prachte.
swem nicht versmaechte,
dem gab er willichleiche.
die armen macht er reiche,
die pei im wolten bestan,
uencz daz er laeut so vil gewan,
daz wol besetzet wart sein lant.
so grozz milt man an im vant,
da von ich wunder moecht sagen.
nu suelen wir der red gedagen
und sagen ein ander maer,
wie der lobewaer
garel die zeit hin vertraib.
pei seinem weib er belaib,
uencz daz der winter gar zergie
und sich der maige schawen lie
mit manigem spaechen chlaide.
in walt und auf der haide
sach man wunne manichvalt.
deu zeit het si wol gestalt.
nu gedacht der ellensreiche
garel, der lobeleiche,
daz er von dannen solt varen,
ob er sein er wolt bewarn,
gein chanadich in daz lant.
einez nachtez lag der wigant
pei der chueniginne,
deu guetez weibez sinne
pracht uencz an ir ende.
an alle missewende
lebt mein vrawe laudamie,
deu suezze valschez vrie.
garel in gedanchen lag,
daz er slaffez nicht enpflag.
er gedacht, wie er solt varn.
er mocht langer nicht gesparn
sein vart noch enwolt.
er gedacht, ob er solt
deu maer der chueniginne sagen.
er vorcht ir wainen und ir chlagen.
er gedacht:< ich wil verholn varn
und wil auch mich da vor bewarn,
daz ich ir mein gevirt icht sag.
mir ist pezzer, daz ich verdag.
ich waiz wol, si wurde ungemuet.>
in den gedanchen lag der helt guet.
si waz im lieb alz der leib.
nu verstuend sich wol daz rain weib,
daz in ettleich chumber dwanch.
mit ir weizzen armen blanch
si den ritter umbe vie.
si sprach:< lieber herre, wie
ist ewer muet so swaer.
geruecht mir sagen deu maer,
waz eu laidez werre,
vreunt und lieber herr,
daz dien ich gerne, sol ich leben.
dez wil ich eu mein trewe geben,
ist im so, daz manz versweigen sol,
ich versweig ez rechte wol.
ist aber im, daz mein rat
inder eu ze staten gestat,
ich rat eu, so ich peste chan.>
garel die vrawen wol getan
umb vie und chuestez an ir muent.
er sprach:< vrawe, ich tuen eu chuent
auf genad und auf dein weibhait
swaere, die mein hercze trait.
ez wurde dir doch verswigen nicht.
swa dich mein auge traurich sicht,
da mit ist mir nicht wol.
doch ist mein recht, daz ich sol
dir sagen, swaz mir wirret,
daz mich an fraeuden irret.
fraewe saeldenbaer,
ich chlag dir mein swaer,
daz ich muez von dir reiten
in vil churczen zeiten
zue artuse, dem herren mein.
du solt aber dez an angest sein,
ich choem her wider schir zue dir.
vrawe, nu solt du geben mir
pedeu helf und rat,
seit mir mein dinch also stat,
daz ich nicht beleiben mag.>
deu suezze von der red erschracht.
si sprach:< vil lieber herre mein,
so la mich dein gevert sein.
ich var vil gerne dar mit dir.>
garel sprach:< ia stet ez mir
so nindert, liebeu vrawe mein.
artus waz deu chuenigin,
do ich von im schiet, genomen.
ich enwaiz, ob si ist wider chomen.
daz waz dem chuenige swaer.
auch sag ich dir ein maer,
daz er in churczen zeyten
muezz einen sturm streiten,
daz wizze sicherleiche,
mit einem chuenige reiche,
der ist von chanadich genant.>
er tet ir rechte daz bechant,
wie er von artuse waz geriten
und waz er helf het erstriten.
< da muezz ich nu senden nach.>
deu chueniginne do sprach:
< vil lieber herre, seit ez also stat,
suelt ir merchen meinen rat
und volget mir, ez wirt eu guet.
habet einen vroeleichen muet.
gepietet ein hoechzeyt,
so choement her ane streit
vil chuener wigande
aeus manigem fremden lande,
den suelt ir geben reichen solt
und machet eu die laeut hold.
swer ewerr gab gerueche
und euch duerch gab sueche,
dem gebt vil miltichleiche.
wir sein guetez reiche,
wir sueln daz guet vor niemant sparn.
herre, ir suelt nicht aine varn,
dar zue seit ir ze reiche
und wizzet sicherleiche,
ir habt in disem lande hie
vil manigen ritter, die
dienent gern ewerr hant,
swen in daz maer wirt bechant,
ir helfe ist eu wol berait.
auch sei eu ein dinch gesait,
swie lieb mir waer, daz ir pei mir
hie belibt, doch suelt ir
ewer er nicht lazzen under wegen.
got muezz ewer saelden pflegen
und bewar eu sel und leib.>
daz getrewe saelden reiche weib
vil haizze wainen began.
garel, der tugenthaft man
drucht die vrawen an sich und sprach:
< wol mich, daz ich dich ie gesach.>
er chuest si an ir roeten muent
und sprach an der selben stuent:
< herczen libeu vrawe mein,
du solt dein wainen lazzen sein
duerch meinen willen, wan du mir
hast geraten, daz ich dir
immer gerne dienen sol.
dein tugent hat erzaiget wol,
daz dein hertze gein mir trewe hat.
disen wisleichen rat,
den du hast geraten mir,
dez wil ich gerne volgen dir.
du hast dein trewe an mir getan.
so wol mich dez, daz ich dich han.
mich hat goet vil wol gewert
an dir, alz mein hercz gert.>
die vrawen tugent reiche
drucht er minnichleiche
an sich und benam ir ungemach.
( dez morgens,) do der tag auf prach,
do lagen si nicht langer da.
si stuenden auf ie sa
und giengen, da man goet ein messe sanch.
ir paider hertz und ir gedanch
waz ze got rain und guet.
si paten got, alz man noch tuet,
daz er in genaedich waer
und si von aller swaer
mit seiner helfe loeste
und in choem ze troeste
an der sel und an dem leib hie.
do man gesanch, der chuenich gie
da man den tisch gerichtet vant.
do man gaz, ie sa zehant
sant er manigen poten dan
pedew nach vreunden und nach man.
er hiez ein schoenew hoechzeit
chuenden in dew lant weyt.
deu hochzeit wart gesprochen
recht in der phingsten wochen,
nach artusez gewonhait.
swer zue der hochzeit rait
von fremden chuenichreichen,
den enpfie vil minnichleichen
der chuenich und deu chuenigin.
der chuenich pat die amptlaeut sein,
swaz fremder geste choem dar,
daz man ir naem mit fleizze war
und in nichtez liezze gepresten,
den chuenden und den gesten,
von wanne si fueren in daz lant.
den herren tet er daz bechant,
die im da helfen wolten,
daz si choemen solten
ze anferre in daz lant.
do in daz maer wart bechant,
ze verte si alle waren berait.
vil manigen ritter gemait
fuerten si in sein helfe dar.
si choemen mit maniger liechten schar
in sein helf geriten
mit unverzaegleichen siten,
wan dez heten si gesworn.
gilan, der fuerst hoech geporn
von galis, der pracht dar
ein wunnichleiche schar,
tausent ritter oder mer.
ez wart nie chain chuenich so her,
si zaemen wol an seiner schar.
auch pracht er tausent schueczen dar
und zeiser zwai tausent sariant.
suest choem er in dez chuenigez lant
geriten frumichleiche.
do dem chuenich reiche
gesaget wart daz maer,
daz er choemen waer,
dez wart er herczenleichen vro.
auf ein oersse saz er do
und enpfie in vroeleich in daz lant.
do gilanen wart bechant,
daz er dez landez chron trueg,
daz waz im lieb genuech.
garel in herbergen pat
fuer die purch an ein schoen stat
auf ein slecht wisen prait.
wirdichleichen in daz lant rait
der herczoge von pergalt.
der pracht manigen ritter palt,
der waren tausent oder paz.
der wolt gareln danchen daz,
daz er im loest seineu chint,
deu pei im an der raise nicht sint,
alexander und floris,
die waren geriten duerch ir pris
mit ir geselleschafte dan
ze eskilabon, dem werden man.
alz si der chuenich choemen sach,
zue dem fuersten gilan er sprach:
< wez muegen iene ritter sein?>
er sprach:< daz ist der swager mein,
der herczoge von pergalt.
der pringet tausent ritter palt
und zwai tausent sariant
und tausent schueczen wert erchant.
daz lobt er, do ich von im schiet
und sich mit mir dez beriet,
swie vil ich fuert, alz vil fuert er.
herre, ich pin dez ewer gewer,
er pringet manigen helt gemait.>
garel mit vraeuden gein im rait
und enphie vil minnichleiche
von pergalt den herczogen reiche
und genat im seiner chumft dar.
sich lait dez herczogen schar
zue seinem swager auf daz velt.
vil manich herleich gezelt
wart da geslagen auf daz graz.
do nu geherwerget waz,
do sach man choemen von dem mer
sunder zwai vil grozzeu her.
daz aine het im dar gesant
sein wirt, dem er erloest sein lant
von gerhart, dem degen palt.
sein arbait er im suest galt.
der sant im wol dreu tausent man
von seinem lande, die laitte dan
ein dez alten fuersten mach.
in het getragen dez merez wach
oersse, harnasch und spis.
der alt fuerst weiz
sant die seinen auf den se
von seinem lant merchanye
gegen anferre in daz lant,
da man den werden chuenich vant.
garel die ritter wol enpfie.
zue gilamen hiez er die
herwergen auf daz lant.
nu choem ein ander her zehant.
daz pracht von riviers gerhart.
der het sich da vor wol bewart,
daz er nicht choem alaine.
sein her waz nicht ze chlaine.
er pracht wol tausent chastelan
gewappent und alz manigen man.
drey tausent schueczen und sariant
pracht er mit im in daz lant.
der chuenich verre gein im rait,
gerhart, den ritter gemait,
enpfie er minnichleiche.
garel, der eren reiche,
den werden laeuten zaigen pat
sunder herberge stat.
daz tet der chuenich umb daz,
er weste wol den alten haz
zwischen den von merchanyen
und gerhart, dem valschez vrien.
durch daz lait er si sunderleich.
nu chom der herczoge reiche,
chlaris, der fuerst auz argentin.
der wolt auch pei dem streite sein.
der pracht wol fuemf tausent man
zue dem chuenige auf den plan.
der chuenich enpfie in mit trewen wol,
alz man die lieben vreunt sol.
man gab in herberg zehant
zue gerhart, dem wigant,
der mit seinem her besunder lag.
chlarisez marschalch herwergens phlag
zue im an die selben stat,
alz si der chuenich selbe pat.
man sach da manich gezelt reich
auf geslagen herleich.
der chuenich sich freut, dez het er recht.
ez wart deu weit haide slecht
mit pavilunen bedechet.
vil panir wart gestechet
fuer deu gezelt auf daz graz.
do nu geherwergt waz,
man sach si herleichen ligen.
nu waz der tag ze tal gesigen,
so daz deu sunne floz ir schein.
auf daz haus ze muntrogin
der chuenich mit urlaub rait.
man lie in allen, so man seit,
nichtez gepresten,
den chunden und den gesten.
si heten alle guet gemach.
dez morgens, do der tag auf prach,
do waz der chuenich auf gestan
und gesezzen in ein venster san
auf dem weiten palas.
deu chueniginne auch choemen waz
mit ir iunchfrawen.
die wolten gerne schawen
daz her, daz so schoen lag.
nu begunde liechten der tag,
daz man mochte wol gesehen
und daz der liechten sunnen prechen
gab vil lauterleichen schein.
nu sach deu edel chuenigin
der fuersten waffen herleich.
do vragt si den chuenich reich,
von wanne si waeren diser und der.
vil guetleich tet er
der chunigin da bechant
pedeu ir namen und ir lant,
von wanne si alle waeren.
mit disen allen gueten maeren
sazzens und sahen dar.
nu nam deu chueniginne war
daz dort ueber ein haide prait
ein grozzeu storie rait.
die prachte dar ein werder helt,
amurat, der aus erwelt,
der lantgrave von turtuse,
dem von dez risen hause
garel sein tochter sande
mit eren haim ze lande,
vrawen duzabeln, die schoenen maget.
dem waz daz fuer war gesaget,
daz der helt wurf umb ritterschaft.
der choem mit grozzer heres chraft
in dez chuenigez helfe geriten.
er het ez ungern vermiten,
wan er von grozzem peine
lost die lieben tochter seine.
der pracht wol siben tausent man.
deu chueniginne vragen began,
wez daz grozze her moechte sein.
garel sprach:< auf die trewe mein,
mir sint ir wappen unbechant,
von wanne si varen in ditz lant.
ir geverte ist ritterleichen gar.
ir schilt, ir panir liecht gevar.>
garel sprach zue der chuenigin:
< vrawe, ir suelt gepeten sein,
daz ez hie ordenleichen var.
ich pring die werden fuersten gar
her auf mit mir, daz si euch gesehen.>
deu chueniginne sprach:< daz sol geschehen.
ich sich seu willichleiche.>
nu sach deu chueniginne reiche
ein panir vaste gahen her.
wol tausent chnecht oder mer
choemen dar under her gerant,
deu waz dem wirte wol bechant.
deu panir waz lanch und weit
und waz ein swarczer samit
gesniten chostichleichen dar.
dar inne swebet ein haermin ar.
do si deu chueniginne sach,
zue dem chuenige si do sprach:
< herre, wez mag ieneu panir sein,
deu geit so chostbaeren schein.
deu ist swarcz alz ein chol.>
der chuenich sprach:< die erchenne ich wol,
die fuert ein degen ellensreiche,
dez manhait waiz ich nicht geleiche.
er ist der wilde eskilabon genant.
sein lob vil weit ist erchant.>
garel einen chnappen dan
sant hin nider auf den plan.
seinen marschalch er herwergen pat
die zwen fuersten an der stat.
nu waz auch im sein oersse berait.
vil manich ritter gemait
rait mit dem chuenige auf den plan,
da er enpfie die zwen man.
garel, der ellensreiche,
enpfie vil minnichleiche
den lantgraven in daz lant.
auch dancht im der wigant,
daz er im loste sein chint.
der fuerste und alle die mit im sint
ze dez chuenigez hochzeit choemen,
dem waz nu herwerge genomen
zue dem herczogen von arigentin.
der chuenich und alle die ritter sein
gein eskilabon verre riten.
daz waer unsamfte vermiten,
wan der waz wol eren wert.
sein hercz nicht wan eren gert.
der pracht auch manigen werden degen,
der wol getorst streitez pflegen.
tausent ritter aeuz erchant
pracht er mit im in daz lant.
dar ueber vier hundert,
die waren aeus gesuendert.
die waren wol die pesten
und in der not die vesten.
die pracht der chuene wigant
mit im in dez chuenigez lant.
die ritter fueren besuenderleiche
under einer panir, die waz reiche.
daz waz ein roter samit prait,
der erzaigt groezz reichait.
dar inne poygen haermin,
die keten waren gueldein,
da mit si waren beslozzen.
die helt unverdrozzen
choemen verre vor der schar.
man nam ir herleichen war.
der chuenich vroeleich gein in rait.
er enpfie si wol, wart mir gesait,
alle besunderleiche,
wan si waren reiche.
ir habt daz e wol vernomen,
wie in ir dinch e waz choemen
ze der aventewer ze belamuent.
ez bedarf eu nu nicht werden chunt.
ir vaenchnuesse erzaigten si da mit.
nach vil ritterleichem sit
fuerten die vil milten
auf wappen chlaiden und auf schilten
poygen alle geleiche.
eskilabon, der reiche,
choem nu aller leste,
daz daz velt all ueber gleste
von im und von den seinen.
man sach vil liecht erscheinen
ir schilt, ir panir liecht.
si saumten sich an preis nicht,
die der fuerste pracht.
der chuenich gein im gacht
und enpfie vil wol den werden man.
mit im ze herwergen dan
der chuenich vroeleich rait
ueber die gruenen haide prait
und erbeizten fuer deu zelt
nider auf daz gruen velt.
eskilabon, der werde man,
hat sich gelait, da gilan
mit seiner ritterschafte lag.
dez hercze auch manhait pflag.
von anferre deu ritterschaft
lagen mit vil grozzer chraft
en dritten end auf dem plan.
dez landez fuersten und ir man,
die lagen mit ritterleicher wer
mit einem chreftigen her.
zehen tausent ritter wert erchant
und zwainczig tausent sariant,
zeiser zehen tausent schueczen,
die sich wol chunden nueczen,
da man streitez solte phlegen.
der chuenich vil manigen werden degen
fuert aeus seinem lande.
vil gar an alle schande
er in artuses helfe rait.
garel, der chuenich, den fuersten sait,
si solten an den zeiten
mit im auf die purch reiten.
da solten si ze der messe sein
und auch gesehen die chuenigin.
daz wart in allen chunt getan,
den fuersten und ir werden man.
vil reicheu chlaider si legten an
und riten mit dem chuenige dan
auf die purch, da man messe sanch.
vor dem muenster wart gedranch
von den fuersten und von ir werden man.
do daz ampt wart getan,
daz si den segen enpfiengen,
mit dem chuenige si giengen
auf den weiten palas.
deu chueniginne auch choemen waz
wol mit hundert vrawen,
die man gerne moechte schawen.
der aller chlaider waren tewer.
deu minnichleich gehewer,
deu chueniginne laudamie,
vor valschait deu vrie,
stuent hie vil zuechtichleich.
in gie der chuenich reich
und auch die fuersten wert erchant.
der chuenich nam pei der hant
den herczogen von pergalt,
der waz wol in der mazz alt,
daz er solt vor in gan.
er fuerte den alt werden man,
da er die chueniginne sach.
er pat in chuessen, daz geschach.
dar nach er sei chuessen pat
den lantgraven amurat,
der waz der eltiste dar nach.
den chueste si. do daz geschach,
eskilabon und gilam,
der chuenich do die zwen nam
fuert zue der chuenigin.
er sprach:< vil liebeu vrawe mein,
nu chuesse disen ritter wert.>
swaz der chuenich an si gert,
daz wart vil willichleich getan.
eskilabon und gilan
mit chusse wart enphangen.
do daz waz ergangen,
von rivirs der chlar gerhart
mit chuesse auch enpfangen wart
und tyofabir, der valschez vrie,
der helt von merchanie,
und die zwen ritter gurtis
alexander und floris
und die dez wert moechten sein,
die enphie mit chus deu chuenigin.
dez het der chuenich an si gegert.
do nu die edeln fuersten wert
all enpfangen waren,
deu chueniginne sach den chlaren
chlaris, den werden chnappen, sten.
den pat si naher zue ir gen
und enphie in minnichleiche.
der iunge fuerste reiche
waz ir rechten muemen chint.
swaz werder ritter choemen sint
mit den fuersten auf dez chuenigez sal,
die wurden alle ueber al
gegruezt von der chuenigin.
nu trueg man tischlachen in
und richte die tische ueber al
al umb und umbe auf dem sal.
die fuersten saczte der chuenich reich.
man gab in wirtschaft vollichleich.
dar zue si die chuenigin
sahen. swer ir liechten schein
sach, den daucht er hiet genueg.
do man gaz, von in man trueg
die tische zuechtichleichen dan
pedeu von vrawen und von man,
dez waz zeit. do si gazzen,
die ritter pei den frawen sazzen,
die waren minnichleich ze sehen.
man muese den vrawen iehen
liechter varbe und gueter gebaere.
vil manich schimpfleich maere
wart von in alda vernomen.
die ritter, die da waren choemen
mit dem chuenige auf den palas,
da deu chueniginne waz,
die endorfte nicht verdriezzen da.
fuer den chuenich trueg man sa
manigen chopf gueldein
und fuer die edeln chuenigin.
do si getrunchen ueber al,
mit urlaube von dez chuenigez sal
schieden die fuersten reiche.
mit urlaube zuechtichleiche
si wolten zue ir ringen varen.
deu chueniginne pat seu goet bewaren.
suest giengens fuer den palas.
dem chuenige ein oersse chomen waz.
er rait mit den fuersten dan
von der purch auf den plan.
ir her lag mit vollen gar.
man nam ir wol mit fleizze war.
der chuenich do dez nicht vermait,
an alle der fuersten ringe er rait
und besach, wie man ir pflag
und wie daz her laeg.
daz her allez schoen lag.
der chuenich der chost sich bewag,
man gab in, daz in nicht geprast.
ez het der chunde und der gast
genuech alle geleiche.
ir herwerge waz reiche.
do garel, der helt gemait,
von der gest herwerg rait,
do chert er gein den seinen dan,
da si dort lagen auf dem plan
mit einem her vil wunnichleich.
garel, der edel chuenich reich,
erbeizt, da er sein gezelt vant.
sein landez fuersten wurden besant.
die choemen dar vil drate.
der chuenich wart dez ze rate,
daz er chlaris, den iungen man,
dez morgens auf dem gruenen plan
wolt ze ritter machen
mit vil herleichen sachen
wol nach seinem rechte
und mit im hundert chnechte.
daz rieten si im all zehant.
nach chlarise wart gesant,
der choem vil snellich
zue dem chuenige reiche
in sein gezelt, da er saz.
garel sait dem fuersten daz,
er wolt in ritter machen da.
do sprach der iunge chlaris sa:
< herr, swaz ir mir ze eren tuet,
ich han den willen und den muet,
daz ich daz immer dienen sol.
herre, ich getraw eu wol,
ir gebt mir helfe und rat.
mein trost gar an eu ein stat.>
der chuenich sprach:< nu wiz berait.
schilt, saetel und reicheu chlait
gib ich, dez ich willen han,
und dar zue hundert chastelan
durch dich, wan du pist eren wert
und dar zue hundert chnappen swert.
nu reit enwech zue deiner schar.
ich sent dir churczleichen dar
allez, daz du haben solt.>
der chuenich waz dem chnappen hold.
chlaris wart do harte vro.
zue seinem her rait er do
und hiez hundert werden chnappen sagen,
daz si mit im solten tragen
dez morgens schilt und ritter chlait.
im het der chuenich daz gesait,
er wolt in ritter machen
mit wirdichleichen sachen.
dez waren alle di seinen vro.
chlaris hiez sich beraitten do
dannoch hundert chnechte
nach ritterleichem rechte.
den wolte der iunge chlaris
durch seinen werdichleichen preis
von sein selbez chost geben swert.
zway hundert chnappen, di dez waren wert,
die beraitten sich dar zue,
daz si dez andern morgens frue
ritters chlait solten tragen.
man hiez auch al dem her sagen,
daz si beraitten sich dar zue,
der chuenich wolt dez morgens frue
und auch deu edel chuenigin
mit hochzeiten auf dem velt sein.
dez wart vil manich ritter vro.
der chuenich hiez beraitten do
ainlef gesidel herleich,
da die edel fuersten reich
dez morgens solten siczen.
da wart mit gueten wiczen
gepruevet ordenleiche.
garel, der eren reiche,
do erz allez geachte
und sein dinch nach eren bedrachte,
do begunde auch nahen deu nacht.
der chuenich waz also bedacht,
die fuersten alle er sunder sach.
zue ir amptlaeuten er sprach,
si solten von dem seinen nemen,
swez si wolt gezemen.
er lie si chainen gepresten han.
von den fuersten rait er dan
mit urlaube auf daz haus sein
zue der edeln chuenigin.
der sait er diseu maer do.
dez wart deu chuenigin vro.
chlarisen sant der chuenich dan
hundert schoeneu chastelan,
im und den gesellen sein.
auch sant im deu chuenigin
hundert ritter dreier hande chlait.
dez freut sich der helt gemait.
niemant sol dez wunder han,
daz so manigem werden man
da so gahez wart berait
schilt, saetel und ritters chlait.
daz het der chuenich vor wol bedacht.
auch het chlaris mit im pracht
von seinem lant ze arigentin
swez er bedorft und al di sein.
im waz daz vor wol chunt getan,
in wolt der chuenich nicht erlan,
er muest dacz der hochzeit swert
nemen, der edel fuerste wert.
da von het er dez gedacht,
daz er mit im het pracht,
do er in daz lant rait,
hundert swert degen chlait
und allez, daz si solten han,
daz gab in der werde man.
nu lazzen wir die red hie.
dez morgens, do der tag auf gie,
do sach man von der puerge varen
die chueniginne mit schoenen scharen,
mit maniger schoenen frawen.
man mocht da schonhait schawen
an den vrawen minnichleich.
suest choem deu chueniginne reich
von der purch fuer ir gezelt geriten.
mit vil zuechtichleichen siten
der chuenich und die fuersten gar
waren gein ir choemen dar.
die gruezt si alle minnichleiche.
gilan die chueniginne reiche
hueb von dem phaerde auf daz graz.
swaz vrawen mit ir choemen waz,
die hueb man ab vil schoen nu.
do wolt ein pischolf greiffen zue
einer messe, die er goet sanch.
an dez chuenigez ringe wart gedranch,
da deu chueniginne ze messe gie
wol mit zwai hundert frawen, die
waren minnichleich genueg.
idoch deu chueniginne trueg
den preis vor in allen.
si mueste wol gevallen
allen, die si sahen.
fuer war si dez iahen,
ez lebt nindert schoener weib.
ir vil minnichleicher leib
waz gar vor allem wandel vrei.
ir wont auch weibez guet pey.
hie stuent die minnichleich
vil gezogenleiche
mit rainem herczen mit rainem gepet
gein got. der chuenich daz selb tet
und flegten goet vil ser,
daz er in leib und er
behuete und ruechte der sel pflegen.
do si enpfiengen den gotez segen
und den rittern auch ir recht geschach,
den man daz swert segen sach,
und messe waz gesungen,
ze den oerssen si do drungen
mit zuechtichleichem schalle.
die werden ritter alle
waren nu ze den oerssen choemen,
alz ich daz maer han vernomen,
sich hueb der puhurt sa zehant.
deu chueniginne wert erchant
fuert man gein dem ringe
mit werdichleichem dinge.
suest pracht man die chlaren dan
mit ir vrawen. manich werder man
mit hohem muet vor in riten.
mit vil ritterleichen siten
wart da manich oersse ersprenget.
daz wart nu nicht gelenget.
manige panir liecht gevar
sach man von allen siten dar
chomen ritterleiche.
deu chueniginne reiche
waz nu zue ir gesidel choemen
mit ir vrawen, alz ich han vernomen.
do nam der puhurt ende
an alle missewende.
die fuersten und ir werde man
choemen zue ir gesidel dan,
al da si ezzen wolten,
alz si von recht solten.
herleich gesidelt waz
auf einem wol gebluemten graz
ainlef gesidel herleich.
daz ein deu chueniginne reich
het besezzen mit ir vrawen.
an den zwain moecht man schawen
den chuenich, der da waz herre
und die fuersten von anferre.
an dem vierden, da saz herleich
gilan, der edel fuerst reich.
an dem fuenften gein der chuenigin
eskilabon und die gesellen sein
vil herleichen sazzen.
an dem sechsten gesidel azzen
der herczog retan
von pergalt und sein werde man.
an dem sibenden saz amurat,
der lantgrave, der ze gesellen hat
vil manigen ritter wert erchant.
gerhart von rivirs waz genant,
daz er daz acht gesidel solt han,
er und sein wert man.
an dem neunten saz chlaris,
der iunge herczoge wis,
der edel fuerste auz arigentin.
an dem zehenden muest sein
von merchanie die ritterschaft
mit vil herleicher chraft.
an dem ainleften gesidel man sitzen vant
fuemf hundert ritter wert erchant.
daz waz deu edel ritterschaft,
die garel mit heldez chraft
loeste dacz belamuent.
alz mir daz maer ist worden chunt,
man dient in zuechtichleichen,
den edeln fuersten reichen.
man gab in wirtschaft und rat.
der chuenich sein amptlaeut pat,
daz si der laeut wol naemen war,
der fuersten und dez herz gar,
daz man auf dem veld ligen sach.
si heten alle guet gemach
und wirtschaft vollichleiche
pedeu arm und reiche.
in dem her an allen siten
und an den ringen weiten
nam man ir mit vleizze war.
daz waz dez chuenigez wille gar.
auch hort man da schallez vil,
tamburen, floytiren, saitenspil,
pusawnen, pheifen, schalmeien.
vor dem chuenige falschez vrien
die fuersten vroeleich sazzen.
innen dez, do si azzen,
do choemen geriten ueber velt
fuer dez chuenigez gezelt
zwelf getwerch herleich.
ir aller chlaider waren reich,
ireu phaert schoen und guet genueg.
ein starcher saumaer mit in trueg
ein harnasch, daz si prachten dar,
schoen und wol gevar.
deu getwerch vragten maer,
wa der chuenich waer.
man sait in, daz der chuenich waz
mit hochzeiten auf dem graz.
deu getwerch gein dem ringe riten,
man enpfie si da mit schoenen siten,
si erbeizten nider auf daz graz.
swaz volchez an dem ringe waz,
die schauten die getwergelein.
der chlaider gaben liechten schein,
deu waren spaeleich gesniten.
do si an den rinch choemen geriten,
ir saumaer enluden si zehant,
si waren niemant da bechant,
dar ab namen deu getwerch
zwo hosen und einen halsperch,
den schoensten, den ie man gesach,
und auch den pesten, daz man iach,
und einen schilt und ein gursit
und einen helm ane streit
den pesten, den ie man gepant
auf sein haubet mit seiner hant.
die vier wenige man
truegen fuer den chuenich dan
dise present reiche
vil gezogenleiche.
alz schir, alz si der chuenich sach,
er lachte vroeleich und sprach:
< got willechoemen, albewin,
und auch die gesellen dein,
die sueln mir wesen willechoemen.
ich het auch gerne vernomen,
waz ewer gevert maine.>
albewin, der chlaine,
sprach:< genad, lieber herre mein.
ich han die hochzeit dein
und auch dich selben gern gesehen.
swaz eu eren mag geschehen,
dez pin ich von herczen vro.>
dez dancht im der chuenich do
mit trewen minnichleich.
albewin, der reich,
hiez den harnasch tragen dar.
schoen und liecht gevar
waz daz herleich werch.
albewin, daz getwerch,
sprach:< vil lieber herre mein,
dyser harnasch sol wesen dein,
den han ich dir ze stewer pracht.
ich waiz wol, daz dir ist gedacht,
daz du in churczen zeiten
wild einen sturm streiten.
da muezz dir got den leib bewaren
und lazz dich saelichleich gevaren.
ich sag dir, lieber herre, daz
nie ritter wart gebappent paz
danne du. swenne du dich an gelaist
und deinen helm auf deinem haubt traist
und den schilt vor deiner hant,
nu wizze, chuener wigant,
so mag dich nicht versneiden,
ellew waffen muzzen meiden
disen harnasch, deu ie wurden gesmit.
ich han dir wol den leib gefrit
vor spers stichen und von swertez slegen.
daz wizze, aeuz erwelter degen,
dir chan nu niemant schad sein.>
so sprach der chuenich albewin.
dez genad im vleizzichleich
garel, der chuenich reich
wart der gab hart vro.
den harnasch schoweten alle do.
die hosen und der halsperch
waz daz aller schoenste werch,
daz ie aug ueber sach.
dem helm und dem schilt man iach
und auch dar zue dem gursit,
si waren gar an allen streit
schoen und veste,
in aller weis daz peste,
daz ie chain man an sich gelait.
weder ze enge noch ze weit
waz der helm reich,
gemacht listichleich
aeus stal von arabia.
auzzerhalb waz er bla,
deu varb, die gab liechten schein.
mit der haeut waitin
waz er bezogen schoen.
umb den helm lag ein chron,
die ziert manich edel stain.
die vische haut moecht chain
waffen wol gewinnen.
mit listichleichen sinnen
waz der helm da mit bezogen.
der chuenich waz dez unbetrogen,
der helm waer veste und guet.
dez wart gehoehet im der muet.
auch waz dem helde unervorcht
aus der haeut ein gursit geworcht
mit vil grozzer spaechait.
mit listen waz dar in gelait
smaragde und manich edel stain.
daz har von der haeut schain
vil plawer danne lasur gar,
roteu mail fewer var,
recht alsam die sterne,
man moecht ez sehen gerne.
deu varbe gab so liechtez prehen,
si mocht niemant an gesehen
mit augen chain lange vrist.
wan der getwerge spaeher list,
so waer si immer da vor vrei,
daz chain smit so chuenstich sey,
der die liste fuende,
der dar aeus icht chuende
gemachen von ir herte,
wan si sich dez erwerte,
daz si chain waffen sneit.
ze rechte lanch ze rechte prait
waz ein schilt dar aus geworcht
gareln, dem degen unervorcht,
mit der haut bezogen,
mich hab deu aventewer betrogen,
der waz harte reich.
dar auf vil maisterleich
gueldein spangen waren geslagen
alumbe auf dem rande, ich horte sagen,
die ziert manich edel stain.
enmitten auf dem schilt schain
ein pantel, daz waz sne weiz.
dar an lag vil grozzer fleizz.
dar ob ein puekel gueldein
von arabe, deu gab schein
von roete, alz ein grozzeu gluet
dez nachtez aeuz der vinster tuet.
dez schiltez und der wappenchlait,
der waz der werde chuenich gemait.
er moecht auch sein von schulden vro,
wan in chainem reich do
man nindert pezzer harnasch vant.
dez iahen die ritter alle sant
und swer den gueten harnasch sach,
ich waen, der auch dez selben iach,
er gesaech nie wappenchlait so reich
und ander guet dem geleich.
garel an der selben stat
den harnasch schoen behalten pat
und danchte albewine,
dem lieben vreunt sein,
der trewen, der er im erpot.
daz er nicht waz gelegen toet,
daz waz von seinen schulden choemen.
daz merwunder hiet im den leib benomen,
wan daz der wenige man
im stal daz haubt und trueg ez dan.
da von behielt er daz leben.
er het im auch ein swert gegeben,
daz chain stal vermait,
daz harnasch und das wappenchlait
und auch daz guet vingerlein.
garel dem chuenige albewin
genad dez vil ser.
in hiez der chuenich her
schoen pringen an seinen gemach.
zue seinem marschalch er sprach,
daz er sei fuert ueber velt
von dem ringe in sein gezelt
und sein naem da mit fleizze war
uncz er choeme nach im dar.
der marschalch albewinen nam,
alz seinen eren wol gezam
und deu getwerch und fuert si dan
ueber pluemen varwen plan
in meinez hern gareln gezelt
einen churczen weg ueber velt
und hiez ir wol mit eren pflegen.
der chuenich und manich werder degen
dort an dem ringe sazzen.
do si mit vraeuden gazzen
und von dem tische giengen dan,
do waren ireu chastelan
der edeln ritterschafte choemen.
mit einem puhurt, han ich vernomen,
fuert man die chueniginne dan
in ir gezelt. manich werden man
sach man da puhurtieren
under richen paniren.
vor der chueniginne reich
da wart geriten ritterleich
und ie doch mit chunst also,
daz sein ze sehen waren vro
die werden frawen alle.
mit vroeleichem schalle
pracht man deu chueniginne zehant,
da si ir gezelt vant.
daz stuent sunder auf dem plan.
do nu die frawen wol getan
waren chomen an ir gemach,
der chuenich zue den fuersten sprach,
si solten auch gemachez phlegen.
mit in rait der werde degen
sunder an isleichez rinch.
der chuenich duerch hoebschleicheu dinch
die fuersten da mit erte.
do er von in cherte,
gein seinem her er do rait
und mit im manich helt gemait,
da er den chuenich albewin
vant und die gesellen sein.
die gruezt der chuenich und pat si sehen
die chueniginne. do daz waz geschehen,
man pracht in ireu pfaert san.
der chuenich fuert si mit im dan
zue der edeln chueniginn.
er nam den chuenich albewin
pei der hant und fuert in
zue der edeln chueniginn
und pat im pieten er.
deu chueniginne her
enphie wol den chuenich albewin
und auch die gesellen sein.
deu chueniginne in pei der hant vie,
albewin mit zuechten mit ir gie,
si pat in zue ir siczen.
mit zuechtichleichen wiczen
saz der chuenich albewin
zue der edeln chueniginn.
der chuenich het nicht vergezzen,
e er waz gesezzen,
do saczt er deu getwergelein,
deu der chuenich albewin
ze hofe pracht mit im dar,
enmitten under der frawen schar.
swie si wilde waren,
si chunden wol geparen.
der chuenich enpot in er.
deu chueniginne danchte ser
dem chuenige albewin
der grozzen trewe sein,
die er an dem chuenige begie.
garel auch dez nicht enlie,
er erpuet im grozze er
so vollichleichen ser,
daz albewin wol wart gewar,
daz er im waz mit trewen gar
hold an alleu valscheu mail.
dez wurden deu getwerch vil gail.
nu lazzen wir die red hie
und hoeret, wie ez ergie
dacz dez chuenigez hochzeit.
auf dem gruenen anger weyt
daz her mit grozzen vraeuden lag.
pedew nacht unde tag
waz da vraeut unde schal.
auf dem velt ueber al
vant man chuerczweil vil
und aller hande ritterspil,
tanczen, puhurtiren,
dyse tyostiren,
iene lauffen, dise springen,
schirmen und ringen,
dise wurfen den stain,
so wurden iene dez enain,
daz si schuzzen den schaft.
suest waz mit grozzer vraeuden chraft
zue dez chuenigez hochzeit chomen
manich ritter, suest han ich vernomen.
deu hochzeit werte,
alz sein der chuenich gerte,
nach phingsten vierzehen tag,
nach der aventewer sag.
do die ein ende heten genomen,
do hiez der chuenich fuer sich choemen
die ritter alle geleiche,
arm und reiche,
fuer sein gezelt auf daz graz.
vil schier daz geschehen waz,
daz si alle waren choemen,
ich sag eu, alz ich han vernomen.
der chuenich tet in daz bechant,
wie im sein dinch waz gewant
und pat si alle geleiche
umbe helfe zuechtichleiche,
die fremden und die chunden
an den selben stunden.
dar zue pot er reichen solt,
silber, oers und golt.
swer daz nemen wolt,
dem gab man da ze solt
daz golt an wag vollichleich.
daz hiez der edel chuenich reich
ueber all daz her tuen bechant.
vil manich chuener wigant
nam willichleich dez chuenigez solt.
die laeute waren im so holt
duerch sein tugent rain,
daz si alle gemaine
swuren die hervart.
seinez soldz da genomen wart
von den gesten ein vil michel tail.
er het die saeld unde daz hail,
daz man im dienstez waz berait
duerch sein hoch wirdichait
und duerch sein tugenthaften muet.
vil manich edel ritter guet
waz choemen von fremden landen dar.
die swuren im die rais gar
ze dienen willichleiche.
do hiez der chunich reiche
die hervart chuenden ueber al.
do hueb sich hart grozzer schal
in dem her an allen siten.
man sach vil poten reiten
nach harnasch und nach ir wer.
der chuenich hiez sagen al dem her,
daz si sich beraiten dar zue,
er wolt dez andern morgens frue
mit her von hause reiten.
wez moecht er langer peiten,
wan er sich nicht ensolt
saumen, ob er wolt
artuse, dem chuenige, ze helfe choemen.
ir habt daz e wol vernomen,
wie er von artusen schiet,
alz im sein manhait riet.
er wolt e nicht erwinden,( er must selb ervinden,)
wie ez ze chanadich waer gestalt.
nu beriet sich der degen palt
mit den fuersten und mit den werden gar,
daz er mit here wolt dar
reiten offenleiche.
garel, der ellensreiche
fuert so grozze heres chraft
und so guet ritterschaft,
daz er wol offenleiche rait.
vierczich tausent ritter gemait
und schueczen und sariant,
die pesten, die man indert vant,
fuert der werde chuenich her
wol sechzich tausent oder mer,
wol gewaffent und wol geriten.
lenger wart da nicht gepiten.
dez chuenigez rueffaer an der stunt
ueber al daz her taten chunt,
der chuenich wolt dez morgens auf dem plan
seinez herz schawe han
und wolt auch varen von hause
ze helf dem chuenich artuse.
alz ich daz maer vernomen han,
do wart unmuezzich manich man.
ir harnasch und ir wappenchlait,
daz wart schoen berait.
si beraiten sich ze der verte dan.
die geste und auch dez chuenigez man
waren alle wol berait,
alz mir deu aventewer sait.
deu hochzeit het ende
an alle missewende
mit grozzen vraeuden genomen.
swaz varnder laeut dar waz choemen,
die wurden alle reiche
und schieden vroeleiche
von dez chuenigez lande.
vil gar an alle schande
chuende mein her garel lewen
und also miltichleichen geben,
daz im die laeut iahen,
daz si nie gesahen
kainen man so milten mer.
garel, der edel chuenich her,
gab so miltichleichen
armen und den reichen,
swen guetez wolt gezemen
und sein gab geruecht nemen,
dem gab er reicher gab solt.
er macht im die laeut so hold,
daz si im dienten willichleiche.
vil manich degen ellensreiche
nam den solt von seiner hant,
der duerch churczweil in daz lant
waz ze der hochzeit choemen.
dez chuenigez soldez wart genomen
von den gesten ein vil michel tayl.
er het die saeld und daz hail,
daz im die laeut waren hold.
wol tausent ritter seinen solt
enphiengen da von seiner hant.
den gab der edel wigant
vil gerne willichleiche,
wan er waz guetez reiche.
avenis, der sweher sein,
liez im auf muentrogin
liecht gestain hordez vil.
daz tailt er so, daz ich wil
seiner milt nicht geleichen.
er gab so willichleichen,
daz man im ganczer milt iach
und sein lob von rechte sprach
duerch sein tugende manich valt.
vil manigen chuenen degen palt
gewan er in die helf sein
mit milt. deu edel chuenigin
gunde im wol, swaz er begie
mit milte. swaz ir vater lie,
daz pat si in vil klaine sparn.
auch chund er sich dez wol bewarn,
daz iemant spraeche, er spart daz guet
mit erge, alz nu vil maniger tuet,
dem guet so nahen ze herczen gat,
daz er ez michels lieber hat
danne icht auf der ert.
doch geleit in swachem wert
sein leib, swie lieb im ist daz guet.
swer mit grozzem guete tuet
niemant chain er,
dem wirt sein doch nicht mer
niwan ein tuech fuer sein scham.
chuenigen, vrawen geschiecht alsam.
wir muezzen alle sterben.
wol im, der so chan werben,
daz er mit dem guet hie begat,
daz dort deu sel ruwe hat.
swer hie daz guet so minnet,
daz deu sel darumbe prinnet,
der hat nicht recht gevarn.
da vor muezz got bewarn
die seinen alle geleiche.
swelich man ist guetez reiche,
der mag hie er erwerfen wol.
mit guet man verdienen sol
werltleich er und goetez hulde,
daz ist allez guetez ueber golde.
da gedenchen an die reichen
und wizzen sicherleichen,
swelich herre guet ze sere
minnet, daz sein uner.
er sol auch so gar nicht hin geben,
er suel in rechter mazze lewen,
daz er wol herre mueg gesein
und hab daz auf die trewe mein,
daz wirt im frum und er.
garel, der gar her,
chuende wol bedenchen daz.
sein hercze tugende nie vergaz.
er chunde herleichen geben
und wol nach chuenigez recht leben.
swaz er gesprach, daz waz ait.
nu hoeret, wie der helt gemait
mit seiner samnunge warb,
dar an vil lueczel dez verdarb.
do man dez abentez het gaz,
in dem gesidel al da saz
vil manich ritter loebleich
vor dem chuenige reich
und vor der chueniginne milte,
die tugende nie bevilte.
pei im saz der chuenich albewin,
daz getwerch, und die gesellen sein
und die hoechsten fuersten gar
und het deu sunn rechte chlar
gein dem abent sich geneiget
und ir plikch erzaiget,
daz der tag nicht langer moecht geweren.
nu begunden urlaubez geren
die fuersten alle geleiche
ze der chueniginne reiche
ze varn in die hervart,
da manich schilt verhawen wart.
deu suezze laudamie,
vor valschait die vrie,
die fuersten chueste und bevalch si goet
mit gueten trewen ane spot
und pat si alle geleiche
weinende herczenleiche,
daz si gedachten an ir preis,
daz garel, ir amis,
in bevolchen solte sein.
do lobten si der chuenigin,
si liezzen in nicht uender wegen,
si wolten sein mit trewen phlegen.
dez genad in deu guet.
mit traurigem muet
bevalch si in ir lieben man.
mit urlaube si schieden dan,
iesleicher zue seinem ringe weit.
der chuenich an der selben zeit
duerch sein zuecht daz nicht vermait,
an igleichez rinch er rait
und besach, wie man ir phlaeg
und wie daz her laeg.
si heten alle guet gemach,
daz waz im lieb. zehant dar nach
rait der degen wert erchant,
da er die chueniginne vant
in einem gezelt von samit reich.
deu chueniginne minnichleich
saz da pei ir frawelein
und der chuenich albewin.
garel zue der chuenigin sprach,
alz er die minnichleichen sach:
< wir sueln hie nicht langer sein.>
auf daz haus ze muentrogin
er und die chuenigin rait
und alle ir frawen gemait
und der chuenich albewin,
er und die gesellen sein,
da si funden guet gemach.
dez morgens, do der tag auf prach,
do waz der chuenich auf gestan.
der chueniginne chapelan
sprach ein hart schoenez ampt.
do er den segen enphie, zehant
gie er auf den palas,
der schoen und weit waz,
mit im deu guet chuenigin
und der chuenich albewin
und ir iunchfrawelein chlar.
der chuenich hiez im gewinnen dar
einen fuersten weise,
der waz vor alter greise.
der waz der chueniginne mach,
sein hercz ganczer trewen pflag.
dem bevalch er deu chuenigin
auf sele und auf die trewe sein
und dar zue laeut und lant.
er sprach:< mir ist wol bechant
ewer manichvalteu tugent,
die ir habt von chindez iugent
pracht her auf disen tag,
daz ich fuer war wol gesprechen mag,
daz nie man wart so trewer geporn.
ich han euch dar zue erchorn,
daz ir eu die traeutinne mein
auf ewer trewe lat bevolchen sein,
dar zue lant und alle mein ere.
ich han nicht sorgen mere,
wan umbe die lieben vrawen mein.
an der tuet ewer trewe schein.>
< herre>, sprach der alte man,
< swar an ich eu gedienen chan
und auch der lieben vrawen mein,
dez suelt ir gar an angest sein,
daz tuen ich willichleichen gar.
ich nim ir gern mit trewen war.>
dez fraeut sich mein her garel.
der ellensreich degen snel
bevalch deu chueniginne pei der hant
dem alten fuersten wert erchant.
der waz meliun genant,
sein trewe weiten waz erchant.
garel dem chuenige albewin
auch bevalch deu chuenigin
ze seinen trewen fleizzichleich.
albewin waz trewen reich.
er sprach:< vil lieber herre mein,
mir sol vil wol bevolhen sein
elleu ewer er.
ir enduerft nicht sorgen mer
umb mein frawen, der wirt wol gephlegen.>
dez genad do der degen
dem reichen chuenich albewin.
die lieben traeutinne sein
chuest er liebleich und sprach:
< frawe, chainen ungemach
suelt ir umb mein rais han.
ich chuem eu>, sprach der werde man,
< her wider chuerczleiche.
got von himelreiche,
dem muezt ir bevolchen sein.
frawe, duerch den willen mein,
ir suelt traurens euch bewegen
und suelt staeter vraewden phlegen.
daz gedien ich immer mer.>
deu chueniginne her
vil haizze wainen began.
urlaub nam der werde man
von der edeln chueniginn
und von dem chuenige albewin
und von meliun, dem getrewen man
und von den frawen wol getan.
den bevalch er zuechtichleich
deu chueniginne trewen reich,
daz si ir phlaegen mit trewen wol.
< daz gedien ich immer alz ich sol
umb euch>, sprach der chuenich reich.
do lobten si im alle geleiche,
si laisten gern sein gepot.
hie mit bevalchen si in got.
mit urlaube er von in schiet.
der chueniginne ir trewe riet,
daz si den helt umbe vie
und in vil frewntleichen lie
mit ir chuesse von ir varn.
si sprach:< goet muezze wol bewarn
ewer er und ewern leib.>
daz vil minnichleiche weib
vil sere wainen began.
von dem palas gie er dan
auf den hof, da er sein oersse vant.
dar auf saz er zehant
und rait hin nider auf den plan,
da er vant manigen werden man.
deu chueniginne reich
saz vil senleich
in ein venster an der want
und ir frawen alle sant
und der chuenich albewin.
meliun und deu getwergelein
sazzen pei den frawen.
si wolten gern schawen,
so die fuersten mit ir scharen
alda von der stet wolten varen.
dannoch waz ez harte frue.
snelleich si griffen zue,
deu gezelt wurden alleu nider gelan.
eskilabon, der werde man
wart fuer geschaffet mit seiner schar.
in dez vanen swebte ein ar.
der van waz weiz alsam ein sne.
ein roter samit von ninive,
dar auz waz in den vanen gesniten
ein ar mit chostichleichen siten.
der vane waz lanch und prait,
der erzaigte grozz reichait.
dem warten wol zehen tausent man.
manich zimirde wol getan
moechte man wol schawen.
von der purch die frawen
sahen sich daz her auf machen.
man horte vil laeut erchrachen
vil manich businen.
eskilabon mit den seinen
warn alle nu berait.
vier hundert ritter unverzait,
die saumten sich an preise nicht.
under einer panir, deu waz liecht,
die choemen verre vor der schar
und fuerten alle ein waffen gar
auf schilten und auf wappenchlait,
gueldein poyen, so man sait.
deu selbe werde ritterschaft
het mit maenleicher chraft
vil manigen hohen preis beiaget.
si waren helt unverzagt.
von belamuent eskilabon
het sich duerch preisleich loen
mit den seinen fuer genomen.
die von merchanye sach man choemen,
die zochten nach auf sein sla.
der van waz weiz und plab.
aeus dem plawen tail gab liechten schein
ein liebhart weiz haermin,
in dem weizzen tail ein liebhart blab.
der van, der waz anderswa
gebluemt mit rotem golde.
dem vanen warten soelde
zehen tausent man vil werleich.
manich zimirde reich
prachtens auf die haide prait.
nach der schar mit chraft rait
der herczog von pergalt.
hei, waz pusaewnen wart erschalt
vor im. die gaben lauten doz.
den edeln ritter nicht verdrozz,
pedeu er selbe und al sein her
waren ritterleich ze wer.
der van waz ein samit
gesniten lanch und weit,
der waz rechte sne weiz.
dar an lag chostleicher fleizz.
in den vanen waz gesniten,
dem waz reicheu chost nicht vermiten,
aeus einem swarczen samit reich
ein einhurne maisterleich,
recht in der gepaere,
alsam ez lebentich waere.
nu waren der schar drei geriten.
fuer die purch mit ritterleichen siten
sach man nu die vierden choemen.
die fuert ein man, ich han vernomen,
dez hercz waz vil unverzagt,
der het auch manigen preis beiaget.
daz waz gilan, der chuene.
der van waz rechte gruene,
dar in ein leb von golde,
rechte alz er leben soelde.
vor dem vanen gaben schal
pusawnen, daz der don erhal
ueber daz prait gevilde.( si truegen starche schilde.)
ir zimirde waren liecht und glancz.
ich waene, ir von dem sturme gancz
wurde pracht vil lueczel dan.
zehen tausent werleicher man
fuert der werde gilan
under seinem vanen dan.
nach dem fuer chreftichleiche
der lantgrave reiche,
von turtuse amurat.
deu aventewer uenz wizzen lat,
der fuert manich stoltzen helt,
die gein den veinden waren erwelt.
dez van waz swarcz alsam ein chol.
dar aeus sach man verren wol
einen sneweizzen swanen.
zehen tausent man dez fuersten vanen
warten ritterleichen gar.
nach dem fuer mit seiner schar
der helt von rivirs gerhart,
dez leib vor schanden waz bebart
und auch vor aller zaghait.
gerhart, der stoltze helt gemait
fuerte wol zehen tausent man
under seinem vanen dan.
der van, der waz reiche,
getailt gar geleiche
en viereu rot und weiz.
gerhart chert allen seinen fleiz
an manhait und an milte.
der chost in nicht bevilte,
in und alle die seine.
von ir zimirde scheine
sach man daz velt erglesten.
si waren in not die vesten.
nach den fuer vil chreftichleiche
chlaris, der edel fuerst reiche,
der herczog von arigentin.
vor seiner schar gab liechten schein
ein van lanch und weit,
von zwayer hande samit
getailt rot und weiz.
der fuerst het allen seinen fleizz
an sein geselleschaft gelait.
ir schilt und ireu wappenchlait
waren tewer und liechte gevar.
er fuert ein chreftigeu schar,
von sein ainez lande
fuemf tausent wigande,
auch schuef garel fuemf tausent dar
zue dez herczogen schar,
ze warten seinem vanen prait.
mit maniger grozzer storie rait
chlaris, der iunge fuerste palt.
waz pusaunen wart vor im erschalt.
nach den fuer mit grozzer chraft
von anferre deu ritterschaft.
die heten sich geleiche
under zwen vanen reiche
getailet dreizzich tausent man.
die riten mit dem chuenich dan.
ein van waz rot, der ander weiz.
dar an lag chostleicher fleizz.
aus einem vanen schoene
sach man drey chrone
gleisen liecht als der tag.
in iesleicher chroen lag
vil edeler stain verwiret.
der van waz geziret.
der gehort zue dem lande.
vil chuener wigande
under dem selben vanen riten,
mit unverzaegleichen siten
wol fumfzehen tausent man.
verdechet wart der gruen plan
mit maniger chovertewer liechte,
alz mir deu aventewer gicht.
deu schar waz lanch und prait.
nach der schar mit chraft rait
garel, der chuenich mit seiner schar.
manich zimirde liecht gevar
sach man under seinem her.
sein volch waz ritterleich ze wer.
vor im gab mit chrache doz
vil pusaunen, dar zue waz vil groz
floytieren und tamburen schal.
der galm wider ein ander hal,
daz al daz velt erchrachte,
do sich von stet machte
der ellensreiche garel.
gezimirt manich ritter snel
under seinem vanen rait,
alz mir deu aventewer sait.
der van, der waz sne weiz,
dar an lag chostleicher fleiz.
von swarczem samit reich
waz vil maisterleich
ein pantel in den vanen gesniten.
mit unverzaegleichen siten
fuerte garel mit im dan
vil manigen unverzagten man,
der wol getorste streitez pflegen.
vil manich ellensreicher degen
in sein helfe waz geriten.
mit unverzaegleichen siten
fuert er manigen wigant
ze chanadich in daz lant.
dez enweiz ich niht, wie lang er fuor,
die aventiur mir des niht swuor,
daz er choeme in daz lant.
deu chuenigin wert erchant,
deu suezze laudamie,
vor valschait deu vrie,
vil ser trauren began
umb ir herczen lieben man,
daz er von ir waz gevarn.
si pat in dikche goet bewarn,
daz er behuete seinen leib.
daz vil trewen reiche weib
waz in grozzen sorgen,
den abent und den morgen,
umb ir herczen lieben man.
si tet alsam ez ir trewen zam.
deu chueniginne trewen reich
belaib vil zuechtichleich
auf dem haus ze muentrogin.
meliun und albewin
namen ir mit trewen war.
nu sult ir hoeren, wie gevar
garel mit seinem grozzen her.
der choem mit ellenthafter wer
ze helfe dem chuenich artuse.
ze chanadich ein klause,
da mit versperret waz daz lant,
deu waz dez landez sloz genant.
dar waz nu mein her garel choemen
mit den seinen, suest han ich vernomen.
auf ein slechteu haid prait
lait sich daz her, mir ist gesait,
fuer einen wunnichleichen walt.
garel, der stolcz degen palt,
do nu geherwerget waz
fuer den walt auf daz graz
zue einem wazzer, daz snell flozz,
den werden degen nicht verdroz,
an alle der fuersten ringe er rait.
der edel ritter gemait
pat si alle geleiche,
die edeln fuersten reiche,
mit vil zuechtichleichen siten,
daz si in sein gezelt riten
und sich dez liezen gezemen,
er wolt gerne da vernemen
ir rat. er het daz wol vernomen,
daz er so nahen nu waz choemen
zue der vinde gelegenhait.
die fuersten waren dez berait
und choemen alle fuer in dar.
garel, der stolcze degen chlar,
het alda der fuersten rat,
alz man noch der weisen gerne hat,
wan im waz gesaget maer,
daz deu chlause so nahen waer,
von in nicht ze verre.
dar ueber waer herre
von chanadich der chuenich reich.
er sprach:< nu ratet alle geleiche,
mit wie getanen sinnen
wir in an gewinnen
deu chlause, da mit ist verspart
daz lant und also wol bewart,
daz niemant dar in choemen chan,
alz ich daz maer vernomen han.
deu chlause besleuzzet dez chuenigez lant
von chanadich. mir ist nicht bechant,
wie wir da duerch moechten choemen
oder waz uens moechte gefrumen,
daz wir die klause gewunnen.
ich han mich dez versunnen,
ob ez ist ewer aller rat,
daz ir mich dar reiten lat.
ich spehe die gelegenhait.>
deu red waz den fuersten lait
und widerrieten im die raise.
do sprach der guerteise:
< ich wil dez nicht erwinden,
ich muezze selbe ervinden
wie ez umb die chlause sei gewant.>
auf stuent ein ritter werde erchant,
der waz gehaizzen benemias.
er sprach:< ze chanadich ich waz
durch aventewer geriten,
e daz mich het ueber striten
eskilabon ze belamunt.
mir ist umb daz lant wol chuent
und umb die selben klause.
da inne wonent mit hause
vier man, den ist der chuenich vil hold.
er geit in reicher gab sold.
der haizzet ainer ziryon,
zyrdos und malseron,
der vierd haizzet charabin.
malseron, der vetter sein,
der ist der andern haupt man.
swaz er in gepeutet, daz ist getan.
er ist der eltist under in.
si habent zuechtichleichen sin.
auf die selben vier man
moecht ein her wol angest han,
wan si sint michel und grozz.
ich waen, an manhait ir genoz
ninder leb pei disen tagen.
ich wil eu mer von in sagen.
die selben haus genozze,
daz sint risen grozze
und sint also manhaft,
daz si mit ir ellens chraft
wol gestriten einem grozzen her.
si habent fraizleich wer,
vier ekke staelein stangen,
swaz si muegen erlangen
mit slegen, daz ist gar verlorn.
si hat der chuenich dar zue erchorn,
daz si daz lant sueln bewaren.
swer wil duerch die klause varen,
daz muezz mit ir willen sein.
ich rat eu auf die trewe mein,
daz ir euch wol vor in bewart
und gewaerleich vart,
daz wir icht werden schadehaft
von in. ir maenleicheu chraft,
deu ist grozz und weit erchant.>
mein her garel sprach zehant:
< dez sol werden guet rat.
seit ez so darumbe stat,
alz ich von eu han vernomen,
daz niemant in daz lant mag choemen,
ez ensei der risen wille,
ir suelt ligen stille
hie auf diser haid prait>,
also sprach der helt gemait,
< uencz wir vernemen deu rechten maer,
stille und offenbar,
wa der chuenich von chanadich sey.
seit uens ist so nahen pey
deu klause, da mit ist verspart
daz lant und also wol bewart,
daz niemant da duerch choemen chan,
dem man der raise nicht engan,
so suelt ir mein hie peiten.
ich wil morgen reiten
da hin und wil die klause gesehen
und wil ersichern und spehen
selbe, wie wir sueln varen.
ich sol vor schaden uens bewaren,
ob ich mag oder chan.
her ist so manich werder man
gevaren duerch den willen mein,
daz ich muezz immer mer sein
gelastert und geuneret,
mein vraeut mit lait verseret,
verluer ich so manigen werden man.
ob mir goet der saelden gan,
daz sol ich gern bewarn.
niemant sol von hinne varn,
uencz ich sei her wider choemen.
ich han schier dort vernomen,
vor der risen hause
dacz der vesten chlause,
wie wir danne sueln varn.
got muezz vor schanden uens bewarn.>
zue allen den fuersten sprach er do:
< gehabt euch wol und weset vro.
reitet zue ewern ringen.
uens mag nicht misselingen,
wil uens gotez helfe pei gestan.>
mit urlaube die fuersten dan
riten zue ir ringen weit.
nu waz ez nacht und ruenz zeit.
die nacht si heten guet gemach.
dez morgens, do der tag auf prach,
do waz garel, der helt gemait,
choemen in sein wappenchlait.
auf sein oersse saz er zehant.
von dem her rait der wigant
vil rechte gein der klause,
da die risen waren mit hause,
die strazze duerch den walt dar.
vil schier wart man sein gewar.
deu strazz duerch den walt gie.
ein starcheu maur si bevie
von zwain stain wenden hoch.
daz gepirg gein den lueften zoch
ietwederthalb der strazze.
hoech ane mazze
lag ein turn ob dem toer.
da habt der edel ritter vor.
da enneben lag ein palas,
der hoch und so weit waz,
daz die ungefuegen man
wol ir gemach moechten han
in dem selben hause.
garel hielt vor der klause
und schawet dicz veste werch.
ietwederthalb waz ein perch
hoch, ein slechteu stain want.
garel, der degen wert erchant,
der habt vor dem puergtor,
do hoert man in rueffen vor.
nu waz ze den zeiten niemant da
so frumer, der in wolt sa
lazzen in ze dem puergtor.
man vraget in, wer da habt vor
oder waz er werfen wolte,
daz er in daz sagen solte,
daz er sein rueffen liezze sein.
< erzuernet ir den herren mein>,
sprach ainer ab der zinnen,
< so choemt ir nimmer hinnen
mit chainen ewern eren.
ir suelt von hinnen cheren,
alz lieb eu leib und er sey.
und waeren ewer einez drey,
die heten alle den leib verlorn
und wirt meinem herren zorn>,
so sprach, der ob der porten stuent,
< eu ist meinez herren zorn nicht chunt.>
< ir moecht wol rueffen schoen,
iunchherre, daz eu goet lon,
sagt mir deu rechten warhait>,
sprach garel, der helt gemait,
< ist ewer herre so ein uebel man,
alz ich von eu vernomen han,
daz in niemant tar gewechen?
ir waent mich leicht erschrechen.
ewern herren sult ir wechen
und saget im, daz hie halde ein man,
ob er auf wolte stan,
der wolt in vragen maer,
wa der chuenich waer
von chanadich, der reiche,
der so gewaltichleiche
dem chuenich artus hiez widersagen
und in disen churczen tagen
wil suechen in seinem lande.
tuet erz nicht, dez hat er schande.>
der chnappe sprach zue dem ritter do:
< herre, stuend ewer muet also,
ir moecht der vrag gern enpern
und wolt ir mich dez geweren,
daz ir die vrag liezzet sein
immer durch den willen mein,
daz wurt eu frum und er.
nu volget meiner ler
und hewet euch pald von hinne,
e ewer wert inne
mein herre, daz ist guet getan.
fuer war ich daz wol wizzen chan,
erzuernet ir meinez herren muet,
ez enwirt eu nimmer guet.>
garel sprach:< vreunt, und moechte ich dir
gevolgen, daz wurde leicht mir
pedeu nuecz und guet.
nu stet so nindert mein muet,
daz ich dir mueg gevolgen.
wirt mir dein herre erbolgen,
daz ist mir gar unmaer.>
so sprach der lobebaer.
die red malseron vernam,
der starch unverzagte man,
da er an seinem pette lag
und dannoch seines gemachez phlag.
er stuent auf und lait sich an
und gie von dem palas dan
her nider zue dem puergtor,
da er vant den ritter vor.
daz tor wart auf geslozzen,
der degen unverdrozzen,
malseron, der starch man,
gie fuer die porten dan,
da er vant den werden helt.
garel, der degen aeuz erwelt,
sach zue im gen den grozzen man,
der waz, alz ich vernomen han,
so lanch, daz mein herr garel iach,
so langen man er nie gesach,
swaz er noch laeute het gesehen.
er muest im auch von schulden iehen,
daz sein chraft waer grozz.
der ris waz sunder harnasch ploz
fuer daz tor gegangen.
wil euch nu nicht belangen,
so sag ich eu deu warhait,
wie er den werden helt gemait
gruezt, do er in an sach.
zue im er hoebschleichen sprach:
< herre, ich solt eu enphachen,
chunt ez eu nicht versmachen,
oder waert ir her choemen duerch guet,
ich trueg eu diensthaften muet.
edel ritter aeus erchorn,
wolt ir daz lazzen an zorn,
ich vragt eu gern der maer,
wanne ewer rais waer.
ich het gern von eu vernomen,
auf welich red ir her seit choemen.
welt ir den herren mein gesehen
vreuntleich, daz sol wol geschehen.
seyt ir her choemen duerch streiten?
welt ir, ich lazze euch reiten
mit fride in meinez herren lant.
hat euch iemant her gesant?
daz suelt ir mich wizzen lan.>
also sprach der werde man.
garel, der ellensreiche,
sprach gezogenleiche:
< ich sag eu recht mein vart.
artus, der ie waz bewart
vor aller slacht valschait,
daz si eu fuer war gesait,
dem pin ich dienstez undertan,
swaz ich mag oder chan.
von dem pin ich geriten her
niwan duerch aventewer ger
und daz ich wolt wizzen paz,
warumb der chuenich hiet lazzen daz,
daz er nicht richet sein herczenlait
an artus, der ist gar unverzait.
ich weste gern deu maer,
wie daz chomen waer,
daz er mit her nicht ist choemen,
daz het ich gerne vernomen,
ze pritanien in daz lant.
oder waz hat in der rais erwant?
uens sait alz ir ein grozzer man,
wir solten daz gewis han,
er suecht uens sicherleiche
in dem pritanischen reiche.
dez want in chain ander not,
wan siechtum, vanchnuesse oder der toet.
also sait uens der michel man.
dez lasters ich im nicht gan,
ob er der red vergezzen hat,
seinem namen daz nicht enstat.
ein chuenich sol warhait walten
und chuenigez wort behalten,
daz stet im loebleichen an.>
malseron, der starch man
sprach:< herre, ir moecht wol reden paz.
saget an, warumb tuet ir daz,
daz ir sprechet also ser
meinem herren an sein er?
daz stet eu unhoebschleichen an.
swez dort veriach der michel man
vor artuse, dem reichen,
daz wizzet sicherleichen,
daz muezze churczleich geschehen.
man muezz meinen herren sehen
offenleichen reiten
in vil churczen zeiten
mit gewalt in artusez lant.
dez sei mein leib ewer pfant.
swie hart ez eu versmachen chan,
stuend ez mir nicht uebel an,
ich erzueg euch soelcher red wol.
duerch mein zuecht han ich fuer vol
ewer red, die ir habt getan.>
also sprach der starche man.
garel vermezzenleichen sprach:
< sei eu mein red ungemach,
daz rechet an mir, dez ist zeit,
und wizzet daz, swie grozz ir seit,
ich fuercht euch chlain. wizzet daz,
daz ich nicht acht auf ewern haz,
welt ir mit mir streitez pflegen.
dez han ich mich gein eu bewegen.
ich enwich eu nimmer einen fuezz.
vreuntleich dienst und mein gruez
sol eu widersaget sein
und wizzet auf die trewe mein,
ich wil gern mit eu streitez pflegen.>
also sprach der werde degen.
< get wider in und legt euch an,
welt ir mit streite mich bestan.
wer solt darumbe meinen leib
preisen, man oder weib,
ob ich mit eu plozzen strit?
nuer daz ich han den sit,
daz ich mit chainem man
vicht, er hab harnasch an.>
der rise zornichleichen sprach:
< ewer red ist mir ungemach
und wizzet sicherleichen daz,
daz ich eu ser pin gehaz.
dez pring ich eu wol innen,
e daz ir choemt von hinnen.>
der ris gie zornichleichen dan
wider in daz haus, der chuen man,
da er seinen harnasch vant.
mit zorne lait er an zehant
zwo hosen und einen halsperch,
daz waz ein hart schoenez werch
der ringe staelein, vingers grozz.
ez lebt an sterche sein genoz
nindert in dem lande.
man sait von dem wigande,
daz er ein stangen trueg,
deu waz so swaer, sein waer genueg,
ob si erhueben zwelf man,
ich sag eu, alz ich vernomen han.
si waz staelein und snait
ze vier ekken, daz si nicht vermait.
sein swert scharf, brait und lanch.
sein hercz enphie nie den gedanch,
da von der man verzagen sol.
daz het er oft erzaiget wol
her pei seiner zeit
in manigem herten streit.
malseron, der wigant,
ein vesten helm er auf pant,
den noch nie chain swert versnait.
sein schilt waz dichke und prait,
an allen orten herte.
dez tievels geverte
zuchkte die stangen in die hant.
gein dem tor hueb sich der valant.
als er meinen hern garel sach,
nu mueget ir horn, wie er sprach:
< ich waen, ewer tumpheit
hat eu gemachet arbait.
ir muezzet mir ze puezze stan
der red, die ir habt getan.
ewer tumpheit muet mich ser.
ich waen, ir nimmer mer
choemt in artusez lant.
daz sol geschaffen wol mein hant,
e daz ir mir entrinnet.
swaz ir dar an gewinnet,
daz ir der worte seit so frei,
ob eu ewer leben sey
lieb, so suelt ir euch weren.
euch mag anderz nicht erneren.
ich pin eu sicherleichen gehaz.>
garel sprach:< ich wil noch paz
verdienen ewer veintschaft,
und het ir zwelf risen chraft,
ir wurt doch streitez nicht erlan,
und wizzet, daz ich willen han,
moecht ich taet eu gern lait.>
der edel ritter unverzait
nam daz oersse mit paiden sporn.
garel, der degen aeus erchorn,
mit einem sper von angeran
rant er den risen an,
alz in lerte sein gelust.
durch den schilt in die prust
stach er im ein wunden groz.
daz pluet gein der tyost floz
durch die herten ringe,
die nie chain swertez chlinge
in chainem streit nie versnait.
garel, der stolcz helt gemait,
entrante die ringe mit dem sper.
so hurtichleichen choem er her
getriben auf den risen grozz
und tet im eine soelhen stoz
mit dem oersse, daz er nider lag
und von der wunden ser erschrachk.
an die klause stiez der walt,
garel, der chuen degen palt
erbeizte nider in den tan.
sein oersse pant der chuen man
mit dem zaume vaste
zue einem starchen aste.
der rise lag nicht langer da,
er spranch auf und lief ie sa
den ritter zornichleichen an.
garel, der unverzagt man,
stuent ze wer alsam ein degen,
der sich streitez hat bewegen.
daz in der rise nicht erslueg,
do in daz oersse auf in trueg,
daz chom da von, im waz so gach
an den ritter, daz er ueber sach,
daz er im waz so nahen choemen,
alz ich daz maer han vernomen,
daz im nicht werden mocht der slag.
garel soelher manhait pflag,
der choem so snelle, alsam er flueg.
e er die stangen erzueg,
do het er in gestozzen nider.
dez erholt er sich gahez wider.
an garel lief er zornichleich.
der chlare degen ellensreich
wolt im nicht entweichen.
der rise vil zornichleichen
mit der stangen nach im slueg.
sein snelhait in aeus dem slag trueg,
da er die stangen nach im swanch,
snellichleichen er aeuz dem slag spranch,
daz im nicht von dem slag geschach.
dem starchen manne waz so gach
auf den chuenen wigant,
daz er den slag mit voller hant
so grimmichleichen nach im slueg,
sein waer ze dem toet genuech,
waer er im nicht entwichen dan.
malseron, der starche man,
nach dem slage strauchte nider,
e er sich verrichte wider,
do het im mein her garel,
der ellensreiche degen snel,
geslagen ein wunden duerch den helm,
da von begozzen wart der melm
mit pluet und auch daz gruen graz.
der slag so chreftichleichen waz
mit peden handen dar gewegen,
daz malseron, der werde degen,
bedauchte diser maer,
wie allez daz viwer waer,
daz inder umb in da waz,
paum, bluemen und graz,
und wie der walt prunne.
e er sich versunne,
do het im garel geslagen
vier wunden, hort ich sagen,
mit dem gueten swert sein,
daz im der chuenich albewin
gab, da er in loest von not,
do er slueg den risen toet,
purdanen und daz weib sein.
im half auch daz vingerlein,
daz im gab daz getwerch.
den risen half nicht al daz werch,
daz er von stal an im trueg.
swa er daz swert hin slueg,
da vor chund nicht gestan.
swie wol gewaffent waz der man,
daz half in gein dem swert nicht,
alz mir deu aventewer gicht.
sein ekke waren also wert,
stal und eisen snait daz swert,
recht alz ez waer aeus pley geworcht.
garel, der degen unervorcht,
zwelf manne sterche trueg
von dem vingerlein, da von er slueg
daz swert mit chreften auf den man.
da von vil grozzen schaden gewan
malseron, der lang.
sein swaer eisen stang
waz im gevallen aeuz der hant.
do der starche wigant
dez grozzen schaden sich versan,
malseron, der starche man,
snelleich auf spranch
under meins hern garels danch.
er zuchkte ein swert, daz ser snait,
daz waz scharf und prait,
da mit er dichke het gestriten.
er sprach mit zornichleichen siten:
< du arnest mein wunden.
du muest in churczen stunden
von meinen handen ligen toet.>
garel im ze scherme pot
den schilt, den im gab albewin.
der rise mit dem swert sein
mocht sein nicht versneiden.
elleu waffen muesten meiden
den schilt und auch daz guersit
und den helm ane streit,
der mit der haute waz bezogen.
garel, der ellens unbetrogen,
mit slegen vor dem starchen man
moechte langer nicht bestan,
er muest vor im entweichen.
er slueg so chreftichleichen
mit paiden seinen handen.
seinen zorn und seinen anden
wolt er gern gerochen han.
sein sleg waren so getan,
daz mein her garel muest iehen,
er het da vor nie gesehen
so ungefuege mannez chraft.
dar zue waz er so manhaft,
daz in vechtens nie verdrozz.
der walt von seinen slegen doz,
alz ein grozzer doner slag
choem, ob ich so sprechen mag,
suest gaben sein sleg schal.
der walt nach seinen slegen hal,
alz ez der doner waer.
garel, der lobebaer,
mit chundichleichen listen
seinen leib muest fristen
vor seinen ungefuegen slegen.
den vil ellens reichen degen
pracht der rise in grozze not.
er voerchte laster und den toet
enpfahen von dem starchen man.
der rise slueg den ritter dan
von der strazze verre in den walt.
vil manich ast wart ervalt
von seinen slegen auf den chle.
doch taten im die wunden we,
die im garel het geslagen
vil ungeleich einem zagen.
swie starch er waer und auch swie groz,
daz pluet von im so sere floz
von seinen starchen wunden,
daz im in churczen stunden
begunde an chreften ab gen,
daz er nicht langer mocht gesten.
er wart varblos und plaich.
sein chraft im so gar geswaich,
daz er fuer toeter viel da nider.
e er sich verrichte wider,
da het im mein herr garel,
der ellens reiche degen snel,
daz haubet sein entwappent gar,
daz er lag vor im also par,
und daz swert genomen aeuz seiner hant.
swaz er wer pey im vant,
die nam er im und liez in ligen.
er waz dez pluetez so gar ersigen,
daz er lag unversunnen.
im waz vil gar zerunnen
der chraft und auch der sinne sein.
garel tet seiner zuechte schein,
daz er den chuenen helt nicht slueg.
do er nu gar von im getrueg,
swaz( wer het diser michel man,)
er gie ueber in und sach in an.
so starchen man er nie gesach.
wider sich selben er sprach:
< mich hat goet vil wol gewert
an dir, recht alz mein hercz gert.
du hiet mich pracht in grozz not.
ich want, ich solte ligen tot
von deiner grozzen manhait.
swaz mein hant noch ie gestreit,
daz ist mit chinden her geschehen.
ich wil dir wol der warhait iehen,
du waert der aller chueniste man,
dez ich chuend ie gewan.
dar zue waz dein chraft so grozz,
ich waen, nindert dein genoz
lebt an sterchke pei disen tagen
und hulf ez icht, so wolt ich chlagen
deinen leib duerch dein grozz zuecht.
so starchen leib, so cheusche frucht
ich mit augen nie gesach.
daz ich mich gein dir uebersprach,
daz waz dez schuld, ich het wan,
daz du mich nicht woltest bestan.
ich vorchte, ich dauchte dich ze swach.
von den schulden mir geschach,
daz ich dir soelhe rede pot.
nu rewet mich dein iunger toet.
du waert ein helt sunder wan.
swie uebel ich dir dez todez gan,
doch ist mir lieber umb dich,
danne daz du hetest erslagen mich.>
garel, der chlaget den starchen man.
pei einer weile sich versan
malseron, der vor im lag.
der rise soelher sinne pflag,
daz er lag, alz er waer tot.
doch lait der helt vil grozz not
von den starchen wunden,
die im in churczen stunden
garel, der werde degen, slueg.
sein hercze maenleich ellen trueg,
daz wart wol schein ze maniger stunt.
vil schier wart dem risen chunt,
daz er in mit trewen chlagte,
garel, der unverzagte.
dez wart gevraeut dez risen muet,
daz in der werd helt guet
chlagte und daz mit trewen tet.
er gedacht an der selben stet:
< mir mag beleiben wol mein leben.
ich wil in sein genad geben
meinen leib und swaz ich han
und wil im wesen undertan
mit dienst, wil er mir lazzen daz leben.
dez wil ich im mein trewe geben,
daz ich im diene, swaz ich chan,
und wil er mir daz leben lan.>
der rise plichkte auf und sprach,
do er den ritter ob im sach:
< gedench, helt, an deinen preis.
du pist der tugende ein berndez reis
und auch der rechten zuechte ein stam.
dein wirdichait, dein hoher nam
mag an lob nicht verderben.
du chonst nach eren werfen,
dein preis ist lanch, hoch und prait.
helt, duerch dein wirdichait
beginch an mir dein er
und la mich immer mer
dir dienstez wesen undertan,
die weil und ich mein leben han,
daz du mir lazzest meinen leib.
nu ere dein zucht und elleu weib
an mir und lazze mich genesen.>
garel sprach:< daz sol wesen,
wild du mir wesen undertan.>
malseron, der starche man,
sprach:< herre, dez pin ich berait.
duerch ewer hoch wirdichait
wil ich eu dienstez pei gestan,
die weil und ich mein leben han,
wan ir seit aller eren wert.
swez ewer wille an mich gert,
daz laist ich gern und pin sein vro.>
garel enphiench den risen do
in seinen gewalt mit sicherhait.
pedeu sein trewe und seinen ayt
gab er dem helt aeuz erchorn.
deu sicherhait waz unverlorn,
wan er in nimmer mer verloz
ze herren, noch ze vreunt verchoz.
do deu sicherhait geschach,
der rise zue dem ritter sprach:
< wolt ir daz an zorn lan,
so weste ich gern, werder man,
wie ir waert chomen in dicz lant.
hat euch iemant aeuz gesant?
daz west ich gern an haz.
wolt ir mir sagen daz,
edel ritter aeus erchorn,
ewern namen und wan ir seit geporn,
welt ir mich daz wizzen lan,
daz dien ich>, sprach der starchke man,
< mit trewen, al die weil ich leb.
herre, nu gebt mir zeiner gab,
daz ir mir saget deu maer,
wer ir seit oder wanne waer
ewer rais in dicz lant.>
do sprach der wigant:
< zwar ich sol dir gerne sagen
und meinen nam nicht verdagen,
der ist an maniger stat bechant,
garel pin ich genant
und pin von stiger geporn.
mich hat ein chueniginne erchorn
ze vogte in ir lant,
deu lebt an alle schant.
deu haizzet laudamie,
deu suezze valschez vrie,
deu ist geporn von anferre.
ueber daz lant pin ich herre
und swez mein frawe gewaltig ist.
ich sag dir suender falschen list
mein rais und wanne ich her pin choemen.
ich enwaiz, ob du icht habst vernomen
von artus, dem reichen,
der also tugentleichen
hat gelebt pei seiner zeyt,
dez im deu warhait volg geit,
daz er sein zuecht noch nie zeprach.
swaz im laidez geschach
oder liebez, so vergaz er nie
seiner eren. er enphlaege doch ie
soelher tugende, deu im wol gezam.
sein milt ist gar an scham
und sein tugentleicher sit.
im volget trewe und er mit.
von dem pin ich geriten her
durch rechter aventewer ger
und auch duerch deu maer,
wie gewaltig waer
ekunaver, der reiche,
der so gewaltichleiche
artus seinen dienst hiez widersagen.
ich hort, daz er in churczen tagen
in suechen wolt in seinem lande.
dez heten immer schande
alle, die der tavelrunder
phlegent, alle besunder,
liezzen si sich suechen da mit her.
man vindet ritterleich ze wer
der tavelrunden geselleschaft.
artus mit aller seiner chraft
fuert im den streit ze halbem zil.
ekunaver mag eren vil
beiagen an dem pritaneis.
manich ritter gurteis
vert mit im in dicz lant.>
also daz maer wart erchant
malseron, dem starchen man,
garel, den degen, sach er an
und sprach:< vil maerer wigant,
ekunaver ist mir vil wol bechant.
er hat grozzen gewalt,
sein tugend, die sint manichvalt
und sein grozze milte.
sein hercze nie bevilte,
swaz er eren moechte beiagen.
ich wil eu von dem chuenige sagen.
der leit mit samnunge,
der alt und der iunge,
die im sint dienstez undertan,
die hat besant der werde man.
die sint im choemen ritterleiche
und dar zue vier chuenich reiche,
iesleicher mit sunderm her.
si fuerent ritterleich wer
in daz artusez lant.
vil manich chuener wigant
vert mit im durch ritters preis.
ein chuenich chuen, milte und weiz,
der ist im von der haidenschaft
choemen mit vil grozzer chraft.
von chalde ist er geporn.
vil manigen ritter aeus erchorn
hat er pracht in dicze lant,
die werleich sint erchant.
zwainczich tausent ritter oder paz,
sariande, turchoppel nicht ze laz,
der hat er dreizzich tausent pracht.
da mit er schaden hat gedacht
ze tuen artus, dem werden man.
helpherich, der chuenich von nasseran,
der hat wol dreizzich tausent pracht,
von gandin der chuenich wol geslacht,
der ist gehaizzen rubert,
der fuert manigen ritter wert,
wol zwainczich tausent oder paz,
ardan, ein chuenich nicht ze laz
swa man preis beiagen sol,
da chan er lob verdienen wol,
der hat von rivelantze pracht,
da mit er schaden hat bedacht
ze tuen artuse, dem chuenich her,
wol zwainczich tausent oder mer.
ein chuenich haizzet angenise,
der ist chuen und weise
und ist der fuersten herre
von dem lande z eiserterre,
der ist im choemen ritterleiche.
vierzich tausent ritter ellensreiche
hat er dem lieben herren mein
pracht in die helfe sein.
auch ist meinem herren choemen,
alz ich daz maer han vernomen,
wol vierzich tausent ritter guet,
die tragent im alle holden muet
durch sein tugende manichvalt.
zue seiner schar ist im gezalt
ritter, schueczen, sariant
hundert tausent werleich erchant,
dar zue drei starche man,
ich waz der vierd sunder wan,
die in sein helf warn benant.
nu hat ewer manhait erwant,
daz ich im dienstez ab muezz gan,
wan ich ze dienen willen han
eu, die weil ich han daz leben.
ich wil eu dez mein trewe geben,
daz ich eu nimmer ab gestan,
die weil und ich daz leben han.
meinen prueder und meinez vettern chint,
die noch in seinem dienst sint,
die wil ich von im schaiden.
ich waiz wol, daz uens paiden
niemant mag gesigen an,
ob ich die drei starche man
in ewer helf pringe.
so lat eu wegen ringe,
swaz iemant hazzez gein eu trait.>
garel, der stolcz helt gemait,
wart der red harte vro.
zue dem risen sprach er do:
< wol mich, daz ich dich ie gesach.
swaz dir von meiner hant geschach,
daz ist mir innichleichen lait,
und wizze fuer die warhait,
aeus erwelter wigant,
anferre, mein lant,
und dar zue allez, daz ich han,
daz sol dir warten sunder wan
alz gewaltichleichen alz mir.
mein er wil ich bevelhen dir,
dar zue mein lant und meinen leib,
allez daz ich han, niwan mein weib,
daz sol mit eu gemain sein,
dez wart auf die trewe mein.
mein guet, mein laeut und mein lant,
daz sol warten ewer hant.
gepietet selber ueber mich,
swaz ir welt, daz tuen ich.>
malseron mit zuechten sprach:
< swaz mir von ewerr hant geschach,
dez wil ich chain laster han.
herr, seit irz, der selb man,
der purdan slueg und sein weib,
die manigem manne den leib
namen und slueget ir daz uebel chunder,
wlgan, daz merwunder,
daz verwuestet anferre?
seyt ir dez landez herre,
wie moechte ich danne han gesiget?
ewer hercze ganczer manhait phliget,
daz ist an mir wol worden schein.
ich nim daz auf die trewe mein,
daz mir noch nie wart bechant
tschumphentewer von mannez hant,
niwan von eu alaine.
dez han ich laster chlaine,
seit ir dem starchen purdan
gewaltichleich gesiget an
und so vil wunderz habt erstriten
und noch mit maenleichen siten
duerch preis seit choemen in dicz lant.
seit ewer ellenthafteu hant
nach so hoehem preis werfen chan,
ich wirde eu gern undertan
mit dienst uencz an mein ende.
von ewerr werden hende
han ich behalten mein lewen.
ich wil eu dez mein trewe geben,
daz ich euch gerne ze herren han.
nu helfet mir, hoech gelobter man,
daz ich hie icht lige toet.
ich han von wunden grozz not,
die hat geslagen ewer hant.>
do sprach garel, der wigant:
< vil lieber vreunt, nu weise mich.
swaz du wild, daz tuen ich.
ich hilf dir gern, swa mit ich chan.>
dez vreut sich der wunte man,
daz er die trewe an im vant.
er sprach:< vil chuener wigant,
nu get zue der chlause
und haizzet mir auz dem hause
mein salben pringen,
so han ich den gedingen,
daz ich werde wol gesunt.
niemant ist so ser wunt,
swenne man die salben straichet dran,
er werde ein wol gesunter man.
deu salbe, deu ist raine.
ein weiseu merveine
maistert si mit weiser hant.>
garel, der chuen wigant,
sprach:< ich pringe gerne dir
die salben, geit si iemant mir.>
malseron, der starche man,
enpot ein worzeichen dan
einem chnappen, der im haimleich waz.
garel im half, daz er genaz.
der aeus erwelte wigant,
der gie enweg und pracht zehant
die puechsen mit der salben guet.
dez vraeut sich dez risen muet.
garel entwappent in zehant.
dem risen er sein wunden pant.
mit der edeln salben
umb die wunden allenthalben
bestraich er in willichleiche.
der helt waz trewen reiche.
do wart der rise an der stunt
wol varnde und wol gesunt
von der gueten salben chraft.
deu waz mit soelher maisterschaft
gemachet, daz si ze stunden
hailt die grozzen wunden,
die garel dem risen slueg,
in churczer stunt, dez waz genueg.
do er im an den stunden
het verbunden sein wunden,
malseron, der wigant,
der stuend auf und sprach zehant:
< got lon eu, tugentreicher man.
ir habt ewer er an mir getan,
ir habt mir meinen leib ernert.
mir waz von ewer hant beschert
ein vil ungefueg not,
ich waer von disen wunden toet,
waer ewer helf nicht gewesen,
so chunt ich nimmer sein genesen.
von ewern schulden han ich mein leben.
ich han mich eu ze dienst ergeben,
swie ir gepietet, herre mein,
also wil ich immer sein.>
dez dancht im mein herr garel.
zue dem risen sprach der degen snel:
< ich siech wol, daz du trewen phligest.
mit deinen trewen du gesigest
an allen deinen dingen,
dir muezz wol gelingen.
trewe zimt wol dem birdigen man.
seyt ich an dir funden han
trewe und maenleichen muet,
so rat mir, maerer helt guet,
wie ich hie werfen sol.
dar zue bedarf ich harte wol
deinez ratez und deiner ler.
ich ger von dir nicht mer
helf ze disen zeiten,
ich wil benamen streiten
mit ekunaver, dem werden man,
wan daz du von im schaidest dan
deinen prueder und die vettern dein.>
< daz habt auf deu trewe mein>,
sprach malseron, der helt gemait,
< eu geschicht von uens chain lait.
wir helfen noch enthelfen im,
auf mein trewe ich daz nim.>
dez dancht im garel ser.
er sprach:< nu rat mir mer,
aeus erwelter wigant,
wie sol ich choemen in dicz lant
von diser starchen veste?
ich fuer vil werde geste
mit mir in dicz unchund lant.>
do sprach der starch wigant:
< mein rat ist eu unversaget.
ich wil morgen, so ez taget,
ekunaver, den chuenich, gesehen
und wil im recht dez veriehen,
wie mir mein dinch choemen ist.
so nemt auch nicht langer frist,
ir gahet zue der klause.
choemt ir zue dem hause,
so vart ir freileich in daz lant.
ewer vart tuen ich dem chuenich erchant.
dar zue rat ich eu, daz ir
ewer poten sendet dar nach mir,
der dem chuenige widersait
von eu, degen unverzait,
und von den fuersten, die hie mit eu sein,
daz rat ich auf die trewe mein.
daz hoehet ewer wirdichait.
e ir dem chuenige tuet chain lait,
ir suelt im e wider sagen.
morgen, alz ez welle tagen,
daz der pot sei berait.>
do sprach garel, der helt gemait:
< ich wil dez ratez volgen dir,
du hast wol geraten mir.
got lon dir, ellensreicher degen,
der muezz deiner eren phlegen.>
garel mit urlaube dan
schied von dem starchen man
und rait, da er lie sein her
ligen mit ritterleicher zer.
si heten speiz gar genueg.
garel, der stolcz degen chlueg,
wart entwappent sa zehant.
nach al den fuersten wart gesant,
die choemen und die pesten gar
fuer den werden chuenich dar,
da er in seinem gezelt saz.
der werde chuenich nicht vergaz,
er sagt in diseu maer,
wie im gelungen waer
und waz im der rise riet,
do er nu iungist von im schiet.
dez wurden deu fuersten alle vro.
garel, der chuenich vraget sei do,
die fuersten unverzaget,
wie in der rat behaget,
den im der ris het gegeben:
< ich wil nach ewerm rat leben.
swaz ir mir ratet, daz sei getan.>
do sprach der fuerste gilan:
< sein rat mir rechte wol behaget.
morgen frue, so ez taget,
sol daz her sein berait>,
so sprach der stolcz helt gemait,
< und gahen zue der klause.
choemen wir zue dem hause,
so mag sein werden guet rat.
seit ez so darumbe stat,
daz ez versleuzzet daz lant,
so ist unser rais wol gewant,
ob wir daz haus gewinnen.
nu habt in ewern sinnen,
daz wir daz her wol bewarn
und wol gewarnt da hin varn>,
also sprach der werde man,
< gewinnen wir in die chlause an,
daz wir hinder uens sicher sein,
daz habt auf deu trewe mein,
daz mag uens allen wol gefrumen
und ze gueten staten choemen>,
also sprach der werd man,
< swer icht paz geraten chan,
dez volg ich gern und pin sein vro.>
die fuersten iahen alle do,
er het wol geraten.
nu hoert, wie si taten.
si fueren zue ir ringen.
garel hiez im pringen
einen ritter, der waz weiz,
hoebsch und guertis
und waz geporn von hoher art.
an gueter zuechte wol bewart
und waz gehaizzen tyofrit
und het so zuechtichleich sit,
daz man sein lob von rechte sprach.
alz in garel an sach,
er hiez in billechoemen sein.
er sprach:< vil lieber vreunt mein,
ich han duerch daz nach dir gesant,
gein chanadich in daz lant
solt du, helt, mein pot sein
und warte dez auf die trewe mein,
daz dich daz immer helfen muezz.
mein vreuntschaft und mein gruezz
solt du dem chuenig wider sagen
und daz er in vil churczen tagen
mich muezz auf seinem schaden sehen.
du solt im auch dez veriehen,
swaz fuersten her mit mir sint choemen,
du habst daz wol von in vernomen,
daz si im wellen schad sein
alle duerch den willen mein,
von den ist noch nicht geschehen.
du solt im dez von mir veriehen,
ich benche meiner trewen nicht,
swaz im von mir ist geschehen oder noch geschicht.
wan da er artus wider sait,
in dem muet ich nach dem risen rait,
daz ich im schaden wolte,
alz ich von rechte solte
duerch artus, den herren mein.
an mir ist dichke worden schein
sein milte und auch sein grozze tugent.
er hat mich her von chindez iugent
erzogen hart schoene.
mit dienst ich im dez lon
mit trewen, swa ich immer chan.
tyofrit, tugenthafter man,
nu wirf ez endeleichen.
ich wil dich immer reichen.>
er sprach:< vil lieber herre mein,
ir sult dez gar an angest sein,
ich wirf ez, so ich peste chan.>
mit urlaube schiet er dan
von dem chuenich reiche.
hart snellichleiche
berait er sich auf sein vart,
deu wart nicht langer auf gespart.
der pot straich vil palde dan
selbe zwelft seiner man
dez nachtez pei dez manen schein.
der pot moecht nicht gesein
pezzer zue der potschaft.
garel mit aller seiner chraft
belaib die nacht auf dem plan.
sein rueffaer hiez er suender san,
daz si beraiten sich dar zue,
daz si dez andern morgens frue
alle waeren berait,
alz mir deu aventewer sait.
daz wart in allen chunt getan.
malseron, der starch man,
waz auch choemen an seinen gemach.
vil schier er zue im choemen sach
sein vettern und den prueder sein.
< wis willechomen, charabin>,
sprach der starch malseron,
< sam si dein prueder zirigon
und auch mein prueder zirdos,
den ich ze vreuden mir erchos
fuer alle mein swaer.
nu saget mir die maer
von hof, die hoer ich gern genueg.>
charabin, der degen chlueg,
sprach:< ich chan dir wol gesagen,
daz in disen drein tagen
der chuenich mit her wil reiten
und wil nicht langer peiten
in daz artusez lant.
in sein helf ist genant
zwayhundert tausent chuener man,
die im gerne volgent dan
auf artusez chuenichreich.
dar zue sag ich dir waerleich,
wir vier muezzen an die vart.>
< unser rais wirt gespart>,
sprach malseron, der wigant,
< der raise pin ich gar erwant
und sag eu, wie daz choemen ist.
ez hat an diser churczen vrist
ein ritter hie mit mir gestriten,
mit unverzaegleichen siten
twanch er mich umbe sicherhait,
ez waer mir lieb oder lait.
nu schawet mein wunden,
die er mir hat verpunden
mit salben, deu uens dichke hat
gefrumt, swie ez noch ergat.
do der chuen wigant
mich mit streit ueber want,
daz ich vor im lag fuer toet,
do erparmt im mein grozz not.
do chlaget er mich vil ser,
der tewer degen her,
duerch sein selbez manhait
waz im mein sterben harte lait.
er chlaget mich, daz hoert ich wol.
sein hercze ist rainer tugent vol.
pei einer weil ich mich versan,
do vraget mich der werde man,
ob ich moecht genesen.
ich sprach ia, und moecht daz wesen,
daz er mich wolte lazzen leben.
er sprach, wolt ich im geben
mein trewe und auch mein sicherhait,
daz im mein dienst waer berait,
so wolte er lazzen mir den leib.
immer geeret sey daz weib,
deu in gepar, so rain frucht.
an im lait trewe, manhait, zucht.
er hat sich gar an mich verlan,
ich pin auch worden dez heldez man
und dien im gern, swen ich mag.>
von der red ser erschracht
charabin und zirigon.
< owe, prueder malseron>,
sprach zirdos, der starche man,
< daz ich daz leben ie gewan.
wie hast du deinen preis verlorn?
du waert zue den pesten aeuz erchorn,
da man streitez solte phlegen.
sag mir, aeus erwelter degen,
wer ist, der dir hat an gesiget,
dez hercze soelher manhait phliget?
der muezz sein ein degen palt,
der dich dez twanch mit gewalt,
daz du pist worden sein man.
der eren ich im nicht engan.>
do sprach der starche malseron:
< er ist duerch preisleichen lon
von pritanien her geriten
und hat mit maenleichen siten
vil hohen preis erworfen.
sein lob ist unverdorben.
er hat erstriten mit seiner hant
ein chuenigin und ein reichez lant.
sein leib hat wunderz vil getan.
purdan, den vil starchen man
slueg er und sein uebel weib,
er nam auch wlgan den leib,
dem fraisleichem chunder.
daz starche merwunder
slueg der degen werde erchant.
da mit verdient er zehant
die chueniginne von anferre.
ueber daz lant ist er herre.
seinen namen tuen ich eu bechant,
er ist garel genant
und nennet sich von dem bluenden tal.
sein gevert er mich nicht hal.
er leit hie pei mit herez chraft
und mit vil schoener ritterschaft.
er wil dem chuenig streiten mit
mit unverzaegleichem sit.
daz ist sein wille und auch sein muet.
er ist fuer waer ein ritter guet.
auch pat mich der wigant,
daz lobt ich im an sein hant,
ob ir welt artuse schad sein,
mein vetter und du, prueder mein,
daz ich euch dez erwende,
daz lobt ich seiner hende.
nu beget an mir ewer er,
daz dien ich immer mer,
und laist, daz ich gelobt han
fuer euch>, sprach der getrewe man.
do sprach der starche charabin:
< nu sag mir, lieber vetter mein,
weu solt wir den chuenich lan,
der hat uens liebez vil getan.
solt ich helfen wider in,
daz waer an mir ein chrancher sin,
dez het ich luetzel er
und waer auch immer mer
verdorben an den trewen.
mich muezz immer rewen
dein entschumphentewer, vetter mein.
nu sprich, wie moechte daz gesein,
daz wir hulfen wider den chuenich her?
dez het wir laster immer mer.>
malseron, der starche, sprach:
< mir ist lait dez chuenigez ungemach,
wider den sueln wir helfen nicht.
mir ist lait, swa im nicht wol geschicht.
wir sueln entwederhalb gestan,
dez pat mich der werde man,
do er nu iungest von mir schiet,
wan im sein trewe daz geriet.
er bedacht mich vil wol dar an,
daz ich solt nicht gestan
wider den chuenich reiche.
nu wizzet sicherleiche,
ich laist im sicherhait,
die sein hant an mir erstreit.>
als charabin die red vernam,
er sprach:< vetter mein, rat an,
wie wir danne werfen,
daz wir icht verderben
an trewen und an wirdichait.
ich pin dir allez dez berait,
swaz du haizzest laisten mich
und wizze sicherleich, daz ich
duerch dich tuen, swaz ich sol,
ez erge mir uebel oder wol,
dein gepot wil ich nicht verlan,
die weil und ich mein leben han.>
malseron wart der red vro.
< vil lieber vetter>, sprach er do,
< dar zue hast du michel recht.
ez sei chrump oder slecht,
ich wil dir nimmer ab gestan,
die weil und ich mein leben han.
nu volge meinem rat.
ich wil morgen drat
ze hofe und wil dem chuenige veriehen,
waz uens laidez ist geschehen
und sueln auch urlaubez gern.
dez muezz uens der chuenich geweren.>
dez ratez wart gevolget due.
dez andern morgens frue
warn die risen wol berait,
gewappent wol, wart mir gesait,
so daz in nichtez geprast.
iesleicher harnaschez last
an seinem starchen leib trueg.
si waren chuen genueg,
dar zue michel und grozz.
an manhait nindert ir genozz
lebt pei den selben tagen.
si gachten dan, suest hort ich sagen,
von der vesten chlause,
da si waren mit hause,
die vier starche man,
vil palde eilten si von dan
und chomen in churczen stunden,
da si den chuenich funden,
ekunaver, den reichen.
vil gewaltichleichen
lag er mit einem grozzen her
auf einem plan pei dem mer.
er het vil grozze herez chraft
und auch vil stolcz ritterschaft,
wol zway hundert tausent man,
die heten den gruenen plan
beherberget reichleiche.
ekunaver, dem chuenich reiche,
waert gesaget maer,
daz da choemen waer
die risen alle vier.
do sprach der chuenich vil schier:
< daz bedaewtent neweu maer.>
der chuenich lobebaer
hiez die risen fuer sich choemen.
vil schier het er von in vernomen,
duerch waz si waren choemen dar.
ekunaver, der degen chlar,
erschracht von disem maer ser.
malseron saget im mer.
er sprach:< vil lieber herre mein,
wir wellen von dir ledig sein
unser trewen und unser sicherhait.
ich han gesworen einen ayt,
daz ich eu nicht helfen sol,
doch gan ich eu geluechez wol.
mir hat ein ritter an gesiget,
dez leib rechter manhait phliget.>
er vraget in, wer daz hiet getan.
do sprach der unverzagte man:
< der chuenich von anferre.
ich pin sein man, er ist mein herre.
daz hat sein hant an mir erstriten
mit unverzaegleichen siten.
auch sei eu ein dinch gesait
fuer ein rechteu warhait.
er wil euch streitez nicht erlan,
alz ich von im vernomen han.>
malseron, der degen palt,
sprach:< herre, nemt in ewer gewalt,
swaz wir von eu ze lehen han.
swaz ir uens ze eren habt getan,
dez loen eu goet und wizzet, daz
wir eu dienen gern an allen haz,
swa wir von unsern trewen megen.
got muezz ewerr eren phlegen
und geruech duerch seine guet
ewer tugentleich gemuet
bewaren vor allen laiden.
wir muezzen von eu schaiden.
doch habt auf die trewen mein,
wir wellen niemant schad sein,
wir enwellen ietwederhalb gestan,
dez pat mich der werde man,
do er iungist von mir schiet,
alz im sein trewe geriet.
der degen lobebaere
iach, daz ez laster waere,
ob wir wider eu solten sein.
garel, der lieb herre mein,
der wil mit eu streiten
in vil churczen zeiten,
daz han ich wol von im vernomen.
wir sueln ze staten niemant choemen,
ich und der prueder mein
und zirigon und charabin,
dez pat mich der werde man.
eu paiden ich wol guetez gan.
ich waiz wol, daz ein herter streit
hie wirt gestriten in churczer zeyt,
daz mag niemant understan.
herre>, sprach der starche man,
< ziecht euch zue ewerm hause,
verlieset ir die chlause,
dar an wellen wir unschuldig sein.>
do sprach der rise charabin:
< herre, warnt euch dar zue,
ich waiz wol, daz morgen frue
choement fremd geste.
behaltet ewer veste,
der muegen wir langer nicht gephlegen.
wir wellen mit urlaub>, sprach der degen,
< von eu hinnen cheren.
goet muezz eu saeld meren.>
daz waz dem chuenich ungemach.
zue den helden er do sprach:
< beleibet duerch den willen mein.
darumb wil ich immer sein,
swie ir gepiet und swie ir welt.>
do sprach malseron, der helt:
< herre, duerch den willen mein
sult ir die pet lazzen sein
und suelt ir nicht ze hart gern,
wir enmuegen euch nicht gewern.
goet geb eu saeld und er.
wir beleiben hie nicht mer.>
der chuenich sprach:< daz ist mir lait
und wizzet fuer die warhait,
ich getraw eu allez guetez wol
und dien euch gern, swa ich sol.>
er pat seu sein gab nemen.
< ewer gab sol uens nicht gezemen>,
sprach zirdos, der wigant,
< ir habt mit willichleicher hant
ewer gab uens dichke gegewen.
got lazz euch saelichleichen leben.
ewerr gab sueln wir gerne enpern,
seit wir euch dienstez nicht muegen geweren.
got lazz eu wol gelingen
an allen ewern dingen.>
der chuenich sprach:< seit ir pei mir
nicht mueget beleiben, so seit ir
got ergeben immer mer.>
< der geb eu saeld und er>,
sprachen do die vier man.
mit urlaube si schieden dan
von dem chuenich reiche.
der sprach vermezzenleiche:
< sein mag wol werden guet rat,
seyt ez so darumbe stat,
daz ich nicht sol angest han
auf die vier starch man,
so wil ich nimmer ab gestan,
ich volende, dez ich gesworen han,
mich enirre sein ehafteu not.
ich wolt e ligen mit eren tot,
e ich mit laster wolte leben.
dez wil ich eu mein trewe geben,
mein rais ist noch unerwant.>
nach al den fuersten wart gesant,
die da ze velde lagen
und weyter ring pflagen.
die choemen, swaz der werden waz
auf ein wol gebluemt graz
fuer dez chuenigez gezelt.
der spranch gein in auf daz velt
und gruezte si vil minnichleich,
die edeln fuersten reiche.
er nam zue im die pesten
und auch die notvesten,
mit den gie er an einen rat.
er sprach:< swer zucht mit trewen hat
und dar zue rechteu manhait,
dem sei mein ungemuet layt.
ich wil euch helf und genaden piten,
dar zue mit maenleichen siten
rechen mein swaer.>
elleu diseu maer,
die im die risen heten pracht,
sayt der chuenich wol geslacht
den fuersten allen geleiche
und pat si zuechtichleiche
rechen seinen ungemach.
vor in allen er dez veriach,
daz man in wolte suechen.
< nu suelt ir dez geruechen,
daz ir mir gebet ewern rat,
seit mir mein dinch also stat,
daz ich dez lasters han erpiten.
ich moechte wol e sein geriten
mit her von meinem lande,
so dolt ich nicht die schande,
daz man gewaltichleiche
vert in meineu reiche.>
die fuersten vragten maer,
ob artus choemen waer
mit seinem her. der chuenich sprach:< nicht.
von dem mir der gewalt geschicht,
der ist gehaizzen garel
und mag wol sein ein degen snel.
er ist der fuersten herre
von dem lande ze anferre.
artus ist sein mag von art.
deswar, nu ist mein hervart
also weyten vernomen.
rat irz, ich wil in lazzen choemen
mit seinem her in dicz lant>,
so sprach der chuene wigant,
< oder sol ich gein im gahen
und in mit streit enphahen
auzzerhalb meiner marche?>
helpherich, der starche,
der werde chuenich von nasseran,
der sprach:< wir sueln in reiten lan
mit vride her in dicz lant.
wir gewinnen dester gaeber pfant,
beste wir si hinnen.
si muegen uens nicht entrinnen
von disem lande, daz ist war.
her chuenich, ich rat euz ane var,
si muegen mit ir sinnen
nimmer chomen hinnen,
si muezzen ewer gevangen sein,
dez wart auf daz ellen mein.>
der rat geviel in allen wol.
< dem rate man wol volgen sol>,
sprach der chuenich von chalde,
< den gesten mag wol werden we
bei uens in disem lande.
vil chuener wigande
hab wir hie>, sprach der degen,
< wir sueln hoehez muetez pflegen
und lazzen sein geluche walten.
wir muegen den pries behalten
hie haime paz danne anderswa.>
dem rat wart gevolget da.
die risen waren nu von dan,
nu chom geriten der werde man,
dez chuenigez pot von anferre.
ekunaver, des landez herre,
dannoch an dem rat saz.
tyofrit, der degen falschez laz,
der vraget an der stunde,
wa er den chuenich funde.
man zaiget im, da er den chuenich vant.
ein ritter sagte sa zehant
ekunaver maere,
daz da choemen waere
dez chuenigez pot von anferre.
do sprach dez landez herre:
< haizzet den poten fuer mich choemen.
ich het gerne daz vernomen,
waz sein gevert waer.
ich hoer gerne seineu maer.>
so sprach der chuenich reiche.
vil gezogenleiche
der pot fuer den chuenich gie,
da dise fuersten sazzen hie,
der pot choem gegangen,
der wart wol enpfangen
von dem chuenich reiche
und von den fuersten allen geleiche,
die er vor dem chuenich sach.
der pot zuechtichleiche sprach:
< edeler chuenich hoch geporn,
ir sult daz lazzen an zorn,
daz ich sag deu maer,
waz eu enpoten waer.>
der chuenich sprach mit zuechten chraft:
< ir suelt ewer potschaft
werfen, dez gan ich eu wol,
wan ein pot von rechte sol
seinez herren potschaft werfen
und dez nicht lan verderben.>
do sprach der pot vil zuechtichleiche:
< herre, eu enpeut der chuenich reiche,
der voget von anferre,
garel, mein lieber herre,
daz er eu schad welle sein.
auch hiez eu sagen der herre mein,
er preche seiner trewen nicht,
swaz eu laidez von im geschicht.
im wart von eu e widersait
und seinem herren, daz ist im lait,
dem chuenige artuse
da haim in seinem hause.
daz wil ich gerne rechen,
swenne er daz mag gezechen.
herre, ich sol eu nicht verdagen,
dar zue sol ich eu widersagen
von edeln fuersten reichen,
daz wizzet sicherleichen.
die werdent eu von mir genant,
pedeu ir namen und ir lant.
der herczog von pergalt,
retan, der ie waz gezalt
ze dem getrewsten fuersten ein,
den deu sunne ie ueber schain,
der wil ewer veint sein,
daz hawet auf deu trewe mein.
von galis gilam, der fuerste werde,
dez herczen nicht wan eren gert,
von dem sei eu widersait.
von einem ritter unverzait,
der ist gehaizzen eskilabon,
dez lob hat vil hellen don,
der herczog von belamunt,
von dem werden helt tuen ich eu chund,
daz er eu ser ist gehaz.
der lantgrave falschez laz,
von turtuse amurat
eu auch wider poten hat.
der iunge fuerste chlaris
hiez eu wider sagen duerch seinen preis,
der herczog von argentin,
daz habt auf deu trewe mein,
der fuert manigen helt gemait.
dar zue si eu wider sait
von einem fuersten werde erchant,
der ist gerhart genant
und ist geporn von rivirs.
herre, ob ir gelaubet mirs,
der ist ein degen ellenthaft.
eu widerpeutet sein vreuntschaft
tyofabir von merchanie,
ein degen valschez vrie,
daz ich eu sag, daz ist war.
eu widersagent die landez fuersten gar
von dem lande ze anferre.
secht, ob eu daz icht werre,
die wellent ewer veint sein.
swaz ir dem lieben herren mein
enpietet, daz wirt auch gesaget.>
so sprach der degen unverzaget.
ekunaver, der reiche,
sprach gezogenleiche:
< swer mir widerpoten hat,
dez mag wol allez werden rat.
ich han der ritter auch ein tayl.
wil uens goet gewen hail,
so muegen wir wol genesen der dro.
ich pin dez widersagen vro,
dez mir die fuersten habent getan.
ist ewer herre ein frumer man,
so sol er nicht erwinden,
er mag an mir wol vinden
allez, dez sein hercz gert.
er wirt auch streitez wol gewert
von mir und von den meinen.
nu lazz sein ellen scheinen
und reche an mir artusez lait
und wizzet fuer die warhait,
swenne er chumt, er vindet mich
und wizzet sicherleich, daz ich
sein widerpot han fuer ein spil.
ob er mich erwenden wil
mit streit meiner raise
gein dem pritaneise,
artus, dem ich pin gehaz,
so suelt ir im raten, daz
er sich nicht lange saumen sol.
ez erge mir uebel oder wol,
ich muezz den chuenich artus gesehen,
swaz mir mag da von geschehen.
wil daz herr garel understen,
daz ich der rais muezz ab gen,
daz muezz mich chosten leib und guet.
ich han eu rechte meinen muet
gesaget>, sprach der chuenich reiche.
der pot nam urlaub zuechtichleiche
ze dem chuenige und swaz da fuersten saz.
der edel ritter falschez laz
sprach:< herre chuenich, ich sag vil wol
ewer red, alz ich von rechte sol,
dem vil lieben herren mein.>
der chuenich sprach:< daz lazz ich sein.
mir ist lieb, daz ir im saget
und in dez nicht verdaget,
daz ich hie geredet han.>
suest schiet der pot von dan.
der edel chuenich pot im sein guet.
do sprach der pot:< ez stet mein muet
nicht so, daz ich guet nem,
dez mir ze nemen nicht gezem.
ich wil mit ewern hulden varn.>
er sprach:< goet muezz eu wol bewaren.>
hinfuer der pot werde erchant,
da er seinen herren vant.
dem sait er deu maer,
daz ekunaver waer
unverzagtez muetez gar.
< herre, ich sag eu daz fuer war,
er hat grozz herschaft.
da leit mit schoener ritterschaft
von chanadich der chuenich her.
wol zwai hundert tausent oder mer
hat er werleicher man.
die ligent auf einem gruenen plan.
nu gelaubet, daz ewer widerpot
ist dez reichen chuenigez spot.
vor dem chuenich gurtis
saz der chuenich angenis,
von yserterre der reiche.
der hat vermezzenleiche
vil manigen werden ritter guet.
salatrias, der hoch gemuet
von chalde aeuz der haidenschaft,
der hat da grozz herez chraft.
da hat der chuenich helpherich
manigen ritter loebleich
pracht von nasseran.
der helt ist falsches an.
von gandin der chuenich rubert
hat da manigen ritter wert.
von rivelanze der chuenich ardan
hat vil manigen werden man
in dez chuenigez helf pracht.
ich sag eu, daz in gar versmacht,
daz man im widerpoten hat.
nu secht, daz ir dez nicht enlat,
ir schichet also ewer vart,
daz ewer her sei bewart
pedeu vor laster und vor schaden.
ir sult die fuersten zue eu laden
und tuet in diseu maer chuend.>
garel an der selben stunt
besande do die pesten gar,
die choemen fuer den chuenich dar.
den sait er deu maer,
waz im enpoten waer
und pat si alle sein berait.
er sprach:< eu sei ein dinch gesait,
gahen wir gein dem hause.
choemen wir zue der klause,
wir muegen dester paz gevarn.
wir sueln die vart nicht langer sparn.
ich wil vor ewer gahen dar.
eskilabon, der degen chlar,
sol heute rotte maister sein
und gilam, der geselle mein.
nu seit schier berait.>
ueber al daz her wart gesait,
der chuenich wolt mit seinen scharen
gein chanadich dem lande varen.
garel, der wart schier berait,
alz uens deu aventewer sait.
von dem her gaht er dan,
mit im wol zwai hundert man
wol gewaffent und wol geriten
nach vil ritterleichen siten.
suest gacht er gein der chlause.
nu vant er vor dem hause
die risen alle vier stan.
malseron, der starche man,
alz er den ritter choemen sach,
wider in er vreuntleichen sprach:
< ir suelt uens willechoemen sein,
mir und auch dem prueder mein
und auch meinez vetter chint,
die eu mit ganczen trewen sint
dienstez gerne undertan.>
< goet loen dir>, sprach der werde man,
< malseron, vil werder degen.
ich han mich dez gein eu bewegen,
laeut und guet und swaz ich han,
daz muez eu wesen undertan,
dir und auch den vettern dein.>
malseron sprach:< herre mein,
ich pin worden ewer man,
da von ich eu wol eren gan.
nu enphahet auch in ewer gewalt
dise drey degen palt.
die muegt ir gern haben ze man.
si sint eu gern undertan
duerch ewer grozz manhait.>
do sprach garel, der helt gemait:
< daz sol euch nicht gerewen.
ich wil mit rechten trewen
eu nimmer gesweichen,
ich wil euch immer reichen.>
garel, der degen palt,
enpfie die risen in sein gewalt.
die swueren im dez ayde,
daz si duerch lieb noch duerch laide
noch duerch chainer slacht not
von im geschaiden uencz an ir tot,
wan an dem ainen streite.
nach der selben zeite
waren si immer mer
pey dem degen her
und gestuenden im ze aller seiner not
und dienten im uencz an ir tot.
auch swuer in dez der helt gemait,
daz er duerch lieb noch duerch lait
si nimmer wolt verlan.
do die ayde waren getan,
do vraget garel maer,
ob noch geantwurt waer
deu klause in ekunavers gewalt.
do sprach zyrdos, der helt palt:
< herre, ez ist noch niemant choemen,
der daz haus von uens het genomen.
doch gab wir auf dem chuenich reiche
daz haus und sagten im endeleiche,
wir wolten sein unschuldig dran,
wurde im deu chlause gewunnen an.
ich waen, er sende her etwen,
der die chlause von uens nem.>
garel sprach:< da wil ich sein
pei und auch die ritter mein,
da man die chlause wider geyt.>
dar nach in vil churczer zeit
chomen wol vier hundert man,
alz ich daz maer vernomen han,
von ekunaver, dem reichen,
gewappent ritterleichen.
die het der chuenich dar gesant,
die solten sich da al zehant
der chlause underwinden.
si wanten da nicht vinden
iemant, der in waer
schad. der lobebaer
garel, der wigant,
begunde vragen al zehant.
malseron, der starche man,
sprach:< ez ist der grave galvan,
der ist ein chuener wigant,
den hat der chuenich her gesant,
daz er sol die chlause behalten.
sein leib chan manhait walten.>
garel sprach:< daz mag wol sein.
ich gib dir dez die trewe mein,
alz er sich ir under windet,
daz er danne vindet
sicherleichen von mir streit,
ob er mir nicht die chlause geit
und lob dez unsern herren christ,
daz er nicht ein choemen ist.
er pringet laeut mer danne ich,
doch muezz er sicherleichen mich
diczez hausez herre lazzen sein,
dez warte auf die trewe mein.>
galvan, der ellensreiche,
choem vermezzenleiche
geriten zue dem starchen risen
vor der klause an einer slechten wisen,
pei den habt her garel.
galvan, der degen snel,
vordert daz haus sa zehant.
malseron, der wigant,
sprach:< nu ziechet euch dar zue.>
galvan underwant sich due
der chlause. alz daz geschach,
malseron, der degen sprach:
< wir wellen vreileich hinnen varn.
ir sult die chlause wol bewarn.>
die vier starche man
eylten fuer die chlause dan.
si wolten da nicht lenger sein.
do sprach der rise charabin:
< hie mag wol werden ein herter streit
auf dem gruenen anger weyt
von dem graven galvan
und von dem hoch gelobten man,
den wir da pei im liezzen.
wolt euch dez nicht verdriezzen,
so solt wir daz gern sehen,
waz von in paiden sol geschehen.>
dez wurden si ze rat,
si cherten wider drat.
si wolten schawen disen streit,
der auf dem gruenen anger weyt
ergie da von den helden snel,
galvan und garel,
die hielten noch hie paide
gein ein ander auf der haide
under zwain paniren liecht.
galvan sich vrage saumte nicht,
er vraget gareln maer,
waz er wolt oder wer er waer,
von wanne er choem in daz lant.
< tuet mir ewer vart bechant>,
sprach der grave galvan
zue gareln, dem vil werden man.
garel lachte und sprach:
< ich fuerchte, ez werde eu ungemach,
ob ich eu sag maer,
war ich wil oder wer ich waer.
doch wil ich euch sein nicht verdagen,
ich wil eu mein gevert sagen>,
sprach der edel wigant.
< ich pin duerch aventewer gesant
her zue diser klause,
da die risen waren mit hause.
die wil ich behalten
und wil der chlause walten,
uencz mir chuemt mein herre,
der chuenich von anferre>,
so sprach der degen unverzait,
< swem daz ist lieb oder lait,
daz ist mir gar unmaer.>
der degen lobebaer
gepart dem geleiche,
garel, der ellensreiche,
alz ob er waer dez chuenigez man.
do sprach der grave galvan:
< hie sol nimmer vride sein.
ewer herr und der mein
sint an ander veint genueg.>
galvan, der degen chlueg,
gacht zue den seinen dan.
er sprach:< ir helt, gedenchet dar an,
daz uens mein herre hat gesant,
daz wir sein er und sein lant
suln weren und behalten.
ob wir trewen walten,
so sol wir daz nicht gern sehen,
swa meinem herren sol geschehen
laster und schande
hie haim in seinem lande.
ir helde, ich wil eu dez veriehen,
die wir dort gein uens halden sehen
pey der chlause auf dem plan,
daz sint die veinde sunder wan.
die hat her in dicz lant
der chuenich von anferre gesant,
daz si uens die chlause nemen.
ir helt, nu lat eu dez gezemen,
daz wir weren unser er.
zue weu solten wir immer mer,
vertruege wir die schande,
daz si uens in dem lande
suechent gewaltichleich.
ir helde ellens reich,
gedenchet an ewer wirdichait
und rechet laster und lait
an den veinden, die uens habent vor.
e si choemen fuer der klausen tor,
si muezzen uens ze pfande geben
pedeu leib und leben.>
si heten sich gesundert.
garel het zway hundert
wol gewaffent seiner man.
do het der grave galvan
der seinen aeus gesundert
wol gewaffent vier hundert.
die iahen alle geleiche,
si wolten sicherleiche
daz laster nimmer ueber sehen,
daz in waer geschehen,
daz in so nahen waren geriten
die veinde. mit zornichleichen siten
staphtens ueber den anger her.
galvan mit auf geworfen sper
vermezzenleichen vor den seinen rait.
garel, der degen unverzait
mant die seinen sere:
< gedenchet an ewer ere>,
sprach der maenleich degen weiz,
< wir sueln er und preis
noch heut hie erwerfen.
ein man mag gerner ersterben
mit eren, danne mit laster leben.
ich wil eu dez mein trewe geben,
daz wir hie vil wol gesigen.
si muezzen sigelos geligen
von uens>, sprach der chuene man.
do nam der grave galvan
sein oersse zensiten mit den sporen.
garel, der degen hoch geporn,
choem hurtichleich gein im gevarn.
die seinen chunden sich nicht sparn,
si volgten schoen ir herren nach.
garel den graven galvan stach
hinderz oersse wol spers lanch.
ob im hub sich grozz gedranch
von den seinen und von den gesten.
da muesten helm presten
von den scharphen swerten.
die helde streitez gerten.
ob dem graven galvan
wart ein soelch streit getan,
da von ich wunder moechte sagen.
der seinen wart ob im erslagen
mer danne fumfczich man.
idoch hulfen si im von dan,
daz er choem auf ein chastelan.
do der grave galvan
den schaden an den seinen sach,
daz wort er zornichleichen sprach:
< owe dez schaden, den ich han
genomen an meinen werden man.
der ist mir al ze vil erslagen.
ich muezz die iamers burd tragen
nach meinen helden>, sprach der chuen man,
< ich gereche, daz mir ist getan.>
garel, der aeus erwelte degen,
prach mit veintleichen slegen
mit den seinen duerch die schar.
dez wurden helm pluet var.
swen er erreichte, der waz toet.
< owe diser grozzen not>,
sprach der grave galvan,
< sol uens diser aine man
heute allen an gesigen?
ich muezz toet von im geligen
oder ich rich, daz mir ist getan.>
gareln rant er wider an
vermezzenleichen alz ein degen.
man sach von ir paider slegen
daz fewer aeus helmen stieben.
sich muesten schilt chlieben,
do dise zwen chuene man
anderstunt ein ander man
ranten zornichleichen.
gareln, den ellens reichen,
wolt der grave galvan
da vil gerne erslagen han.
dez wert er sich mit heldez hant.
garel, der chuene wigant,
vacht so degenleiche,
manigen ritter ellens reiche
valt al da sein werdeu hant
hinderz oersse auf daz lant.
da wart ser gedrungen,
deu swert vil laut erchlungen
paidenthalben von ir man.
der starchk grave galvan
slueg so chreftichleichen
auf gareln, den ellensreichen,
recht alz ob ez waer ein doner slag.
er sprach:< dezwar, ob ich mag,
ich geriche an dir mein man,
die ich von dir verlorn han.>
sein sleg waren chreftichleich.
garel, der degen ellensreich,
warf umbe daz swert in der hant,
galvan, dem chuenen wigant,
chlaub er haupt und helm
und valt in toet auf den melm.
do daz die seinen sahen,
si wolten helf gahen.
ir helfe moechte im nicht gefrumen,
si warn im ze spat choemen.
do der grave galvan
waz toet gevallen auf den plan,
dez erschrachkten alle die seinen,
doch liezzen si wol scheinen,
daz si warn unverzagt.
si werten, so man sagt,
sich alz chuene wigande.
garel die seinen mande,
daz si gedaechten an ir ere.
da wart gestriten sere.
do der grave wart erslagen,
man sach noch werleichen tragen
die seinen panir.
garel slueg vil schier
den ritter, der die panir trueg.
dez schaden waer gar genueg
an dem graven galvan gewesen,
der toet lye ainen nicht genesen,
er nam die seinen zue im gar.
dez graven galvanez schar
waz nu worden sigelos.
swer do die fluecht fuer sterben chos,
dem waz daz nu daz peste.
von anferre die geste
behabten ritterleich daz wal.
von fluecht hueb sich grozzer schal.
swaz der grave galvan
ritter pracht auf den plan,
die waren erslagen uencz an zwelf man.
garel auch schaden da gewan,
der verloz wol vier und xx man.
die zwelf fluehen palde dan
und sagten ir herren maer,
wie ez ergangen waer,
daz der grave galvan waer erslagen.
daz hort man den chuenich chlagen
harte chlaegeleiche.
ekunaver, der reiche,
der edel chuenich wol geporn,
vragt, ob deu chlauz waer verlorn.
ein dez graven ritter sprach:
< ia, herre, ich sag eu, wan ichz sach,
daz von anferre dez chuenigez man
uens die chlaus erstriten an
und daz mein herre lag da toet
und al die seinen, daz ist ein not,
wan ich aine choem mit noeten dan
und ainlef meinez herren man.
die andern sint gar erslagen.>
daz hoert man den chuenich chlagen
harte chlaegleichen.
armen und reichen
hiez er diseu maer
chlagen und sein swaer.
si iahen alle geleiche,
si raechen willichleiche
seinen chumer und seineu lait.
den fuersten allen wart gesait,
daz si ze hofe solten choemen.
do si daz heten vernomen,
si choemen willichleiche
fuer den chuenich reiche.
der chlagte in seinen ungemach.
zue in allen er do sprach:
< vreunt und lantherren mein,
lat eu mein lait gechlaget sein.
mir sein erslagen mein man
und der grave galvan,
der mir vil gedienet hat.
nu suech ich helf und rat
an euch, ich getrawe eu wol,
wan ich daz immer dienen sol,
daz ir rechet meinen ungemach.>
der chuenich von rivelancze sprach:
< her chuenich, ich wil eu raten daz,
swer icht pezzers waiz, der rat eu paz,
ir suelt euch gehaben wol.
in urleuge man verliezzen sol
und gewinnen, so man mag.
swer ie manhait gepflag,
der sol sein lait ze mazzen chlagen.
guet trost erchuenet manigen zagen.
hab wir schaden da genomen,
dez muegen wir wol wider choemen.
ez sterbent niwan die vaigen.
ir suelt alrerst erzaigen,
daz ir habt maenleichen muet.
ir habt hie manigen helt guet,
die wol getuerren streiten.
ir suelt nicht langer peiten,
wir sueln gein den veinden varn
und die vart nicht langer sparn
und rechen, daz uens ist getan
an dem werden graven galvan,
dez hab wir schaden sicherleich.>
ekunaver, der chuenich reich,
sprach:< ir habt geraten wol,
daz ich eu gerne volgen sol.>
der ritter dannoch vor im stuent,
der choem von dem streit wunt,
der in saget deu maer,
wie erslagen waer
galvan und sein man.
der chuenich vragen began,
wie vil der veint waer gewesen,
< daz ewer so lueczel ist genesen?>
der ritter sprach:< daz ist war,
ich leuge eu nicht umbe ein har,
die veinde heten zway hundert man,
do het mein herre, her galvan,
vier hundert ritter mit der zal.
die veinde behabten doch daz wal.>
der wunt ritter aber sprach:
< so chuenen man ich nie gesach,
so der ist, der uens hat an gesiget.
sein hercze ganczer manhait phliget.
ich gesach nie helt so loebleich.
sein zimirde tewer und reiche,
al seineu wappenchlait
erzaigent grozz reichait.>
do sprach der chuenich milte:
< waz fuert er an dem schilte?>
< herre>, sprach der degen snel,
< ein sne weizzes pantel,
daz geit vil choestpaeren schein.
von liechter varb weitein
ist der schilt ueber al.
gueldein spangen nicht ze smal
ligent al umbe auf dem rande.
meineu augen nie erchande
degen also loebleich.
sein gursit tewer und reich,
noch plawer danne ein lasure,
sein hant ist in streit ein schure,
sein helm, der ist schoene
gezimirt mit einer chrone
von arabischem golde,
alz er selbe wolde.
die tewern edel stain,
grozz und chlaine,
sint in die chron gelait,
die er auf seinem helm trait,
die gewent liechten werden schein.
der helm ist rechte weitin,
alsam daz gursit und der schilt.
seiner manhait mich bevilt.
swa der helt hin chert,
daz volchk er nider reret
mit slegen rechte alsam ein schawer.
er ist ein poeser nachgepawer
in streite, daz wizzet sicherleich.
sein zimirde tewer und reiche
laeuchtet sam der sunnen prehen.
herre, ich wil eu dez veriehen,
er hat eu schaden vil getan.
sein ainez hant wol xv man
slueg, e sich schiet der streit.
ich gesach nie wunden also weite
geslahen, so der chuene man
erslueg den graven galvan
und chlob im helm und haubet,
ob ir mir daz gelaubet,
uencz auf die achsel hin ze tal
und valt in toeten auf daz wal.>
der chuenich sprach:< ez mag wol sein
her garel, der den schaden mein
also ser werfen chan.
er hat mir herczenlait getan.
daz riche ich sicherleiche>,
so sprach der chuenich reiche,
< sol ich ein weil leben.
dez wil ich eu mein trewe geben>,
also sprach der chuenich her,
< oder ich wil nimmer mer
chainem manne werden wert.
ich gewer in streitez, ob er dez gert.>
der chuenich wolt da nicht langer sein.
er sprach:< swer in die helf mein
her sei chomen, der sey berait.
eu allen sey von mir gesait,
ich wil den vinden naher varen
und wil die vart nicht lenger sparen.>
die fuersten fueren zue ir ringen dan.
die geste und auch dez chuenigez man
waren schier berait,
alz mir deu aventewer sait.
si zogten dan mit maniger schar,
manige panir liecht gevar
sach man da ritterleichen choemen.
da wart herwerg genomen
gein den veinden ein tagwaide
auf einer schoenen haide.
hie lazzen wir den chuenich ligen.
unsanfte waer euch daz verswigen,
wie garel mit den seinen warf,
dar an vil lueczel dez vertarb.
er under want sich der chlause zehant,
do der chuen wigant
den veinden het gesiget an.
einen poten sant er dan
und hiez im palde choemen sein her.
mit vil ritterleicher wer
zogtens nu auf den wegen.
eskilabon, der werde degen,
waz mit den sein choemen fuer.
dar nach mit ritterleicher chuer
fueren die von merchanie.
von turtuse der falschez vrie,
der lantgrave amurat,
sich nach den erhaben hat.
nach den fuer der fuerste aeuz argentin
ritterleich und al die sein.
nach den fuer mit grozzer heres chraft
von anferre deu ritterschaft.
retan, der edel fuerst reich
und gerhart, der degen loebleich
und gilan, der degen guet,
die pflagen der nach huet.
do in der pot wider rait,
eskilabon, der helt gemait,
begunde vragen maer,
wa garel, der degen waer,
wan er wol an dem poten sach,
daz er von streit ungemach
und grozzen chumber het erliten.
sein helm waz etewa versniten
und der schilt verhawen gar.
eskilabon, der degen chlar,
der herczog von belamuent,
sprach:< helt, ir suelt mir machen chunt,
wie gehabt sich mein her garel,
der ellens reiche degen snel?
ist im laidez icht geschehen?
ich han daz wol an eu gesehen,
daz euch hat streiten nicht vermiten.
ir habt grozz not erliten
von swertez slegen, daz ist wol schein
an eu, lieber vreunt mein.
saget mir, wie ist ez ergan?>
do sprach der streit mued man:
< herre, daz sei eu gesait.
meinem herren ist chain lait
noch geschehen in streitez not.
seinen dienst er eu pei mir enpot
und pitet euch, daz ir choemt enzeit.
er hat gestriten einen streit
wol mit vier hundert man.
den hat er gesiget an
und sint vil nahen gar erslagen.
dar zue sol ich eu mer sagen,
er hat die chlause an erstriten.
herre mein, er hiez euch piten,
daz ir solt dester palder choemen.>
ueber al daz her wart vernomen
diseu newen maer,
daz deu chlause gewunnen waer.
do wart ein vroeleich gahen dan.
eskilabon und sein man,
die choemen ritterleiche.
garel, der ellensreiche,
waz erpeizzet an ein wisen.
pey im waren die vier risen
und an vier und xx zwai hundert man.
vier und xx het er auf dem plan
verlorn an dem streit.
nu choem auch an der zeit
eskilabon mit seiner schar
und tyofabir, der degen chlar.
vil pusawnen vor in erchlanch.
dar nach waz do nicht ze lanch,
daz mit chrache choem al dar
von turtuse dez lantgraven schar
und der hertzog von argentin.
er und alle die sein
waren ze streit wol berait.
ir schilt und ireu wappenchlait
waren tewer und liecht gevar.
auch waz dez lantgraven schar
gezimirt, so daz man dez iach,
daz man nie chain her gesach
gein streit also wol berait.
ueber luechtet wart die haide prait
mit maniger zimirt chlar.
von anferre dez chuenigez schar
choemen ritterleichen dar
under zwain vanen liecht gevar.
in dem ainen waz ein pantel reich
gesniten hart maisterleich,
in dem andern drei chrone.
die zogen her vil schoene.
waz pusawnen vor in erhal.
daz velt wart auf und ze tal
beherwerget ritterleichen gar.
nu choem gevarn mit maniger schar
der herczog von pergalt,
der pracht manigen degen palt,
und gilan, der guet,
mit der nach huet,
und von rivirs gerhart,
der sich an streiten nie gespart.
man hoert von pusawnen grozzen doz.
daz her waz harte groz,
mit ein ander zogtez zue.
mein her garel, der waz nu
duerch gemach in sein gezelt choemen,
alz ich daz maer han vernomen.
do nu geherwerget waz,
do moecht man schawen auf dem graz
manich herleich gezelt.
pedeu wis unde velt
waz beherberget gar
mit maniger vil werden schar.
die fuersten zirten ir ringe
mit wirdichleichen dinge,
mit vil grozzer schoenhait.
do sich daz her nu het gelait
und ir gemachez phlagen
und herleichen lagen
mit fraeudehaftem muet,
garel, der degen guet,
swaz der veinde waz erslagen,
die hiez er ab dem wal tragen
und hiez si schoen begraben.
die seinen waren auf gehaben,
alz ich vernomen han.
den werden graven galvan
hiez er schoen paren,
wan er pei seinen iaren
het gelebt vil wirdichleiche.
garel, den chuenich reiche,
chunde eren nicht verdriezzen,
dez liez er in geniezzen
und auch daz der degen palt
ze dem pesten ainen waz gezalt
an tugenden und an manhait.
daz het im malseron gesait,
der den degen wol erchant,
daz in allen dem lant
chain helt waz so loebleich.
da von hiez in der chuenich reich
auf hewen und zuechtichleichen tragen.
swaz im der seinen waz erslagen,
die wurden auch begraben da.
do daz geschach, der chuenich hiez sa
die fuersten al fuer sich choemen.
er wolt, alz ich han vernomen,
dez morgens nach ir rat varn
und auch wie man daz her bewarn
solt die nacht uencz an den tag,
wan er den veinden nahen lag
und auf ir schaden willichleich.
duerch daz der edel chuenich reich
nach den fuersten sande.
die chuenen wigande
choemen, swaz der fuersten waz.
vor seinem gezelt auf ein graz
saz der edel chuenich reiche
vil gezogenleiche
auf einer wol gebluemten wisen.
vor im sazzen die risen.
die fuersten choemen al dar.
garel, der werde degen chlar,
hiez si willechoemen sein.
malseron und charabin,
zirdos und zirigon,
duerch loebleichez preisez lon
enphiengen si die fuersten in daz lant.
do in ir gruez wart bechant,
do nigen in zuechtichleiche
die edeln fuersten reiche.
alle geleiche iahen,
daz si nie gesahen
vier man so michel und so groz,
ez lebt nindert ir genoz
an sterche und an manhait
noch an lenge, so man sait.
si wurden beschawet genueg.
garel, der stolcz degen chlueg,
pat die fuersten sitzen
mit zuechtichleichen witzen
zue im nider an daz graz
und swaz der rotte maister waz,
die waren alle dar besant.
si sazzen nider al zehant
fuer den chuenich eren reichen.
der sprach gezogenleichen:
< ich han duerch daz nach eu gesant,
wir sein in der veinde lant,
nu wert ze rat umbe unser vart,
deu wirt nicht lenger auf gespart,
wir sueln gein den veinden varn,
und auch wie wir daz her bewarn,
daz wir vor schaden sicher sein.
ich nim daz auf die trewe mein,
daz ich euch gern vor schaden bewar
und gern nach ewerm rat var,
ich getrawe eu allen wol,
wan ich daz gern dienen sol,
daz ir mich ewerr helf wert.
swez ewer wille an mich gert,
daz ist allez getan,
swa ich mag oder chan.
da han ich vil guet recht zue.
got helf mir, daz ich noch getue
eu den dienst, alz ich ger,
dez pin ich gern ewer gewer
mit trewen willichleiche.>
so sprach der chuenich reiche.
der herczog von pergalt
sprach:< ez ist vil manich valt
ewer er und ewer preis,
daz wir gern in aller weis
ewer er sueln werfen
und dez nicht lan verderben.
ich wil eu sagen, waz man tue.
so uens choem der morgen frue,
so sei berait ein iesleich man.
ich und mein swager gilan
und von rivirs gerhart, der degen,
der getar wol ritterschaft phlegen,
wir drei sueln heint daz her bewarn,
so sol eskilabon varn
morgen frue mit seiner schar,
der getar wol veinde nemen war,
und tyofabir, der vrie,
der helt von merchanie.
nach dem var der lantgrave reiche
von turtuse, der vil loebleich
hat vil manigen hoehen preis beiaget,
und chlaris, der unverzaget,
von argentin der reich.
so sult ir sicherleiche
dar nach riten mit ewern zwain scharen.
so sol ich und gilam bewarn
und der degen gerhart
daz her hin nach auf der vart.
nu beseczet ewer chlause.
wir haben zue disem hause
gueten troest und wizzet daz,
wir gevaren alle dester paz,
ob wir dise veste
behalten, wir sein geste,
daz ist uens guet>, sprach der weise man,
< ir suelt hie ewer laeute lan,
die eu daz haus behalten.
wir sueln sinne walten.
mueg wir nicht gestreiten,
so sueln wir hie peiten,
hie ze diser chlause,
uencz uens der chuenich artuse
choemt mit her in dicz lant.
daz rat ich>, sprach der wigant.
der rat geviel in allen wol.
< nu ratet, wen ich hie lazzen sol.>
do sprach der fuerste gilan:
< lat hie vier und xx man,
die behaltent wol mit liechter wer
daz haus vor aller chuenige her.>
garel sprach:< daz sey getan.>
vier und zwainczich seiner man
hiez der chuenich fuer sich choemen,
alz ich daz maer han vernomen.
die swueren im dez aide,
daz si duerch lieb noch duerch laide
niemant gaeben die chlause,
wan im oder artuse.
do sprach der chuenich loebeleich:
< malseron, der ellensreiche,
zirdos, zirion und charabin,
ir vier suelt auch hie sein.
ir helfet niemant in disem streit.
ist daz mir goet geluekche geit,
ich wil euch immer reichen,
daz wizzet sicherleichen.
gesiget aber mir der chuenich an,
so solt ir dannoch nicht gestan
auf artus, den getrewen.
dez chuember solte rewen
alle, die sich so versinnent,
daz si trewe minnent.>
daz lobten do die vier man.
die fuersten mit urlaub dan
riten zue ir ringen weit.
nu waz auch dez vil guet zeit,
daz man solt ezzen gein der nacht.
mit vil fuerstleicher macht
manich fuerst an seinem ringe saz.
do nu der chuenich het gaz,
gilam, der werde degen,
der dez heres solt pflegen,
und der hertzog von pergalt
und gerhart, der degen palt,
die waren schoen berait
und choemen in ireu wappenchlait
wol mit dreizzich tausent man.
mit den zogten si dan
ze velde mit grozzem schalle.
die andern heten alle
paide rue und gemach.
dise hueten, so daz man daz iach,
dez hers waer wol gephlegen
die nacht. si heten sich bewegen,
daz si en vier enden umbe daz her
hueten mit vil grozzer wer.
dez morgens, do der tag auf prach,
daz man vor dem tag sach
den morgenstern auf slichen,
do wurden gemainleichen
ze rat die fuersten her,
daz si da nicht lenger mer
wolten wesen, daz wart wol schein.
eskilabon und al die sein
warn schier berait
und tyofabir, der unverzait.
von pusawnen wart da grozzer schal.
daz her begunde sich ueber al
auf machen. dise zogten fuer
mit also ritterleicher chuer,
daz die risen musten iehen,
si heten da vor nie gesehen
ein her so wunnichleiche.
eskilabon, der reiche,
het sich mit den seinen fuer genomen.
si waren so ze velde choemen
ze wunsche und schoen genueg.
tyofabir, der degen chlueg,
er und alle die seine,
von ir zimirde scheine
wart geziret wol daz velt.
auch gab dem glaste widergelt
eskilabon mit seiner schar,
manige zimirde chlar
prachtens auf den gruenen plan.
mit zwainczich tausent mannen dan
zogten dise paide
ritterleichen ueber die haide.
si wolten gein den veinden dan.
amurat, der werde man,
von turtuse der lantgrave reiche,
waz ze velde choemen ritterleiche
und der hertzog von argentin,
chlaris und alle die sein
saumten sich an preise nicht.
manige zimirde liecht
sach man under ir paider her.
si waren ritterleich ze wer.
die zogten auf eskilabons sla.
vil pusaunen hoert man da
vor ir her chrachen.
man sach ze velde sich machen
von anferre dez chuenigez man.
die zogten ritterleichen dan.
si waren schoen berait.
ir schilt und ireu wappenchlait
gaben gein dem morgen schein.
drey chron gueldein
glesten aeus einem vanen weyt
von einem plawen samit.
die chron waren geziret,
mit chost dar in verwiret
vil der edeln staine
grozz und chlaine.
die gaben liechten werden schein.
nu waz mit al den rittern sein
garel auch ze velde choemen.
da wart urlaub genomen
von den risen und von seinen man,
die pei der chlause solten bestan.
sein schar waz wol geziret
und so gezimiret,
daz man in grozzer chost iach.
malseron ze dem chuenich sprach:
< herre, vart nach rate.
ir suelt haizzen drate
daz vorder her gahen
und herwerge vahen
an daz wazzer, daz hie duerch daz lant
rinnet. mir ist nicht bechant,
daz inder fuert chainer
dar ueber ge, wan ainer.
an den fuert suelt ir euch legen>,
also sprach malseron, der degen,
< so seit ir sicher pei der nacht.
ob dez den veinden waer gedacht,
daz si eu schaden wolten,
alz si von recht solten,
ist danne der fuert wol bewart,
so muezz ir zorn sein gespart.
enmitten in dem fuert stet ein lebe,
der gint weyt mit seiner chewe,
dem stekchet ze aller stunde
ein panir in dem munde
und ist aeuz ere gegozzen dar
mit listen, dez sult ir nemen war.
swen dez geluste und dez gezimt,
daz er die panir nimt
dem leben aeus dem munde,
so chumt im an der stunde
aeus dem halse ein solch doz,
der ist so michel und so groezz,
daz man in hoeret raste prait.
herre, daz si eu gesait,
swer da pei ist nahen,
der muezz vil palde gahen
da von, oder er hat den leib verlorn
von dem dozze. degen aeus erchorn,
da vor behuetet ewer her,
daz ir iht sterbet an wer.>
garel sprach:< vil werder degen,
got muezze deiner eren phlegen.
du pist getrew und maenleich.>
einen poten sant der chuenich reich
eskilabon, dem degen chlar,
daz er naem dez lewen war,
und enpot im deu maer,
wie ez gewant waer
umb den lewen und umb die panir.
der pot choem vil schier
mit sporn gahes gerant,
da er den werden helt vant.
dem saget er deu maer,
wie ez gewant waer
umb den lewen und umb die panir.
do sprach der werde degen viere
zue dem poten al zehant,
der aeus erwelt wigant:
< ich sol vor schaden uens bewaren.
ich wil aine dez endez varen
gein dem fuert, da der lewe stat,
waz ob man angest gein uens hat,
daz der fuert ist behuet>,
also sprach der degen guet,
< die entsiczent mich vil chlaine,
so si mich sehent al aine.
chuem ich den dem lewen pey,
ich mach uens wol der sorgen vrei,
daz uens der lew betoere
oder daz in iemant hoere.
tyofabir, vil werder degen,
ir suelt wol dez heres pflegen
und gacht nach mir dester paz.
ich wil aine versuechen daz,
ob der fuert sei behuet.>
eskilabon, der hoch gemuet,
auf ein snellez oersse gesaz,
schilt und sper er nicht vergaz,
er eilte vermezzenleichen dan.
vil schier choem der werde man
dem fuert also nahen pey,
daz der degen valschez vri
die panir und den lewen sach.
gein dem fuert waz im gach.
ekunaver het auch dar
gesant ein vil schoen schar,
die dez fuertez solten phlegen.
do si disen werden degen
ueber velt sahen
gein dem fuerte gahen,
si wanten, ez waer ein der ir.
eskilabon, der degen vir,
sach anderthalbe auf dem plan
mer danne zwainczich tausent man.
die het der chuene wigant
ekunaver dar gesant,
daz si dez fuertez solten phlegen.
der haubtman waz ein werder degen
von den bluemen aeuz der wilde,
der fuert an dem schilte
ein rosen rot alsam ein pluet.
der selbe degen hoch gemuet
waz ekunavers vettern parn.
in weibez dienst het er ervarn
vil manig aventewer.
amilot hiez der gehewer.
ob seiner schar swebt ein van,
da waz ein roteu ros an,
deu gab vil chostleichez prehen.( eskilabon het schier ersehen)
den fuert ueber daz wazzer prait.
vermezzenleich der degen rait
den fuert, da er den lewen vant.
die panir nam er in die hant
und druchtez dem leben in den hals zetal,
da von der grozz don nicht hal,
und prach si in dem hals enzwai.
do waz gestillet daz geschrai
von dez lewen munde.
an der selben stunde
chert der werde wigant
hin wider aeuz auf daz lant.
also daz amilot ersach,
zue den seinen er do sprach:
< dez muegen wir immer laster han,
daz uens diser aine man
die er angewunnen hat.
swie ez mir darumbe ergat,
ich muezz zue im ueber die fluet.
ich pit euch, maere helt guet,
daz ir mein geruechet piten.
ich wil aine reiten
und wil in vragen, warumb er hab
die panir geprochen ab.
ir sult hie stille halden.>
geluech liez erz walden.
ueber daz wazzer chert er dan
alaine von allen seinen man,
da er den chuenen wigant
eskilabon, den degen, vant
vermezzenleichen halden dort.
e ir entwederr chain wort
ze dem andern ie gesprach,
ir ietwerderr dem andern stach
daz sper duerch dez schildez rant,
daz si ze stukchen von der hant
in den luft sich wunden.
an den selben stunden
zukchten si zwai scharphew swert.
ir ietwederr preisez gert
an dem andern beiagen.
do wart vil ritterleich geslagen.
ir sleg mit chreften gaben schal.
eskilabon an zal
sleg auf disen ritter slueg,
der im doch lueczel nicht vertrueg,
wol werte sich der wert degen.
man hoerte von ir paider slegen
das velt erdiezzen weiten.
an den selben zeiten
sahen amilotez man
anderthalb auf dem plan
ein panir gahen ueber velt
ein wenich baz danne enzelt.
deu panir, deu waz reich,
dar in vil maisterleich
drey haermin poygen waren gesniten.( mit vil ritterleichen siten)
fueren diser panir pey
vier hundert ritter falschez vrei.
die pflagen dez ainez schiltez gar.
deu vil tugenthaft schar
waren helde unverzaget.
si eilten, sam der si iaget.
manich ritter under amilotez schar
namen diser panir war.
do si die panir sahen
ueber velt gahen,
an den fuert wart in gach.
auch het eskilabon vil nach
amiloten gesiget an.
do choemen ze helf im sein man
und hulfen im aus grozzer not.
der herczog amilot
von den bluemen aeus der wilde,
der die rosen an dem schilde
also ritterleichen trueg,
eskilabon im duerch den helm slueg
ein wunden, deu waz grozz.
daz pluet im ze tal floz,
da von der helt waz nach verzaget,
alz mir deu aventewer saget.
nu choemen ze helfe im sein man.
eskilabon muest dan
von dem fuert entweichen
und doch unlasterleichen,
wan der veinde waz im ze vil.
nu choem auch an dem selben zil
der chlare degen floreis
und alexander duerch ir preis
vor ir panir verre gevarn,
die chunden schilt noch sper nicht sparn.
nu waz auch ueber daz wazzer chomen,
alz ich daz maer han vernomen,
ein vil chreftigew schar.
eskilabon, der degen chlar,
vor in werleichen rait
gein den seinen ueber den anger prait.
mit vil ungefuegen slegen
floris und alexander, der degen,
choemen im ze helfe an der zeit.
da wart ein also herter streit,
da von vil manich weise wart.
alexander vil ungespart
under den arm slueg daz sper.
mit vil maenleicher ger
einen ritter er nider stach.
floris auch sein sper zeprach.
zehant do zukchten si deu swert,
ir paider hercz streitez gert.
nu chom auch ir geselleschaft
mit vil ritterleicher chraft.
ir panir fuert ein werder degen,
der getorst sich streitez wol bewegen,
der waz oygeones genant.
der sprach:< ir helt, seit gemant,
daz ir dichke umb er
habt gewaget ser
pedeu guet und leib.
gedenchet an deu werden weib,
wie die nach dienste lonent
und preisez schonent
an dem unverzagten man,
der nach eren werfen chan,
dem tragent si vil holden muet.
gedenchet, maeren helde guet,
an werdew weib und an ewer er.
ich bedarf euch nicht manen mer.
wir haben ein ritterleicheu schar,
man muezz auch uenser nemen war
noch hewte in disem streit.>
nu warens an der zeyt
den veinden also nahen choemen,
deu oersse mit sporen wurden genomen,
zesammen si sich machten.
von ir puneis erchrachten
deu sper duerch die schilde.
bestraeut wart daz gevilde
mit vil manigem ritter wert.
da wart erchlenget manich swert
mit vil ungefuegen slegen.
oygeones, der werde degen,
der ir panir trueg,
waz starch und maenleich genueg.
er und sein geselleschaft
mit vil maenleicher chraft
duerch die schar drungen.
deu swert vil laut erchlungen
mit vil ungefuegen slegen.
eskilabon, der wert degen,
vacht under ir panir.
nu choem gevarn tyofabir.
der pracht wol xx tausent man
under zwain vanen dan.
dem waz zue dem streit gach.
zue den seinen er do sprach:
< wol dan, ir helde, dez ist zeit,
wir sueln gahen in den streit>,
so sprach der degen aeus erwelt,
< e wir verliesen den werden helt,
den maenleichen eskilabon.>
man hort von spern manigen don,
do die vanen choemen in den streit.
die von belamuent ir nit
erzaigen in dem streit.
auch slueg die wunden weyt
tyofabir, der wigant,
mit seiner ellenthaften hant
und hiw ein lukchen duerch daz wal.
von swerten wart do grozzer schal.
da wart vil manich helt palt
toter auf den plan gevalt.
deu ritterschaft von belamuent
machte manigen ungesunt
in vil chuerczen stunden,
e si ir herren funden
in dem herten streit.
der het ein michel weit
umb sich gemachet mit slegen
und auch die ellensreichen degen,
die den poygen truegen,
die chunde nicht genuegen,
swaz si der ritter valten nider.
si waren zem andern mal wider
choemen duerch her mit streit
in vil churczer zeit.
nu het auch tyofabir gevalt
vil manigen chuenen degen palt.
er und die seinen cherten dan
mit slegen, da amilotez van
hielt und manich ritter da pey.
der werde degen falschez vri
mit den seinen cherte dar.
er nam dez vil rechte war,
der den vanen fuert.
mit sporn er an in ruert
und slueg im einen soelhen slag,
da von der vane nider lag.
tyofabir und sein man
hueben mit lauter stimme an
ordenleich ir chrie.
si schriten< merchanie>.
der don wart eskilabon chunt.
er begunde rueffen< belamuent>,
er unde alle sein man.
do der amilotez van
der nider lag, do wart ein schal.
die seinen muesten von dem wal
an den fuert entweichen
und doch vil werleichen
tyofabir in volget nach
mit al den seinen, im waz gach
nach den veinden in den fluet.
da wart vil manich ritter guet
tot gevellet in den wach.
vil schoener oersse da nider lag
in dem engen fuerte toet.
daz wazzer wart von pluet rot.
der herczog von belamuent
choem mit den seinen an der stunt
in den fuert ritterleich gevarn.
man sach den vanen mit dem arn
nach den veinden eilen duerch den fuert.
deu panir mit den poygen rurt
ze voderiste aeuz dem fuert nach.
tyofabir, dem waz auch gach
mit seinem vanen ueber daz wazzer prait.
eskilabon, der degen, ieit
den feinden aller naechste pey.
vil manich ritter falschez vri
auf der flucht wart erslagen,
den man mit eren moecht chlagen.
do si ein weil geiagten nach,
eskilabon, der degen, sprach:
< habt auf, ir helt, daz ist mein rat,
seit uens goet so geeret hat,
daz wir sein worden sigehaft,
wir sueln mit uenser ritterschaft
ueber daz wazzer auf den plan>,
also sprach der chuene man,
< daz wirt uens sicherleichen guet.
ekunaver ist so gemuet,
alz im deu maer werdent chunt,
daz er in vil churczer stunt
chuemt und wil hie wider choemen
der flust, die er hat genomen.
dem muegen wir nicht gestriten.
wir sueln hin ueber reiten,
uentz uens uenser helfe chuemt
und wizzet, daz uens daz wol gefrumt.
wir sueln sinne walten
und den fuert behalten.>
dez wart gevolget sa zehant.
ueber daz wazzer an daz lant
die sighaften cherten wider.
da wart beherberget sider
der plan mit grozzer hers chraft.
nu choem deu edel ritterschaft
von turtuse und von argentin,
chlaris und alle die ritter sein.
den saget man deu maer,
wie ez da ergangen waer.
dez wurden si do alle vro.
gein dem fuerte cherten si do,
da in herberge waz genomen.
nu sach man ritterleichen choemen
von anferre deu ritterschaft
mit vil grozzer hers chraft.
den waz umb den streit nicht chunt.
do sagt man in an der stunt
diseu lieben maer,
daz da gestriten waer
ein vil ritterleicher streit
auf dem gruenen anger weit.
die edeln ritter falschez vri,
daz si waren nicht da pey,
daz waz vil nach ir aller chlag.
nach der aventewer sag,
so het amilot verlorn,
der edel ritter wol geporn,
mer danne dreu tausent man.
auch het man gevangen dan
wol tausent von dem streit pracht.
eskilabon, der wol geslacht,
und tyofabir, der werde man,
die waren erbeizt auf dem plan,
da in herberge waz genomen.
die von anferre waren choemen
wol mit dreizzich tausent man.
da wart der pluemen varbe plan
beherberget ritterleiche.
garel, der muetez reiche,
der zogt nu zue mit seiner schar.
do der werde degen chlar
vernam deu rechten maer,
wie ez ergangen waer
eskilabon und tyofabir,
do wart der chlare degen vir
hohez muetez reiche
und rait vil vroeleiche,
da er die streit mueden vant.
den begund der wigant
danchen umb ir arbait.
zue seinem her er wider rait
mit urlaube vroeleiche.
do nu der chuenich reiche
waz ze herbergen choemen,
ich sag eu, alz ich han vernomen,
do choem der fuerste gilam,
dez manhait waz an scham,
und der herczog von pergalt
und gerhart, der degen palt,
mit der nach huet.
den wart vil wol ze muet,
do si deu maer erfunden.
in vil churczen stunden
warn si choemen an ir gemach.
alz schier daz geschach,
daz sich daz her nider gelie,
do sach man anderthalben hie
ekunavers ritterschaft
choemen mit vil grozzer chraft.
von chalde, der chuenich reiche,
choem gevarn ritterleiche.
wol vierczich tausent oder mer
pracht der werde chuenich her
wol gewappent auf den plan
seiner mage und seiner werden man
under einem vanen sne weiz.
dar in mit chostleichem fleiz
ein fligent pilde waz gesniten,
dem waz reicheu chost nicht vermiten.
daz waz sein goet iupiter.
an seinem schilde fuert er
seinen goet vil schoene.
mit einer reichen chrone
von arabischem goelde,
alz er selbe wolde,
waz sein schilt gezirt.
nu wart gelotschirt
dem her auf daz gruen velt.
vil manich herleich gezelt
wart da geslagen auf daz graz.
do nu geherberget waz
von chalde dem chuenich reich,
do sach man choemen ritterleich
von yserterre den chuenich angenis.
vil manigen loebleichen preis
het er mit seiner hant beiagt.
vil manigen ritter unverzagt
sach man uender seinem vanen choemen.
alz ich daz maer han vernomen.
von yserterre auf dem mer
fuert er ein chreftigez her
ze chanadich in daz lant,
dreizzich tausent werleich erchant,
sariande, schueczen, ritterschaft.
den chuenich mit grozzer herschaft
sach man chomen ritterleich.
angenis, der chuenich reich,
mit wol geflorierten scharn
choem er an den fuert gevarn.
sein van waz lanch und prait.
der erzaigt grozz reichait.
dar aeus schain vil schoene
ein trakche mit einer chrone,
recht in der gepaere,
alsam er lebentich waere
und gein den lueften wolde.
mit gestain und mit goelde
waz er gezirt schoene.
den trakchen mit der chrone
sach man verre scheinen.
angenis mit den seinen,
do er streitez nicht envant,
do chert der chuene helt zehant,
do im geherberget waz
auf einem wol gepluemten graz
pei dem fuert auf dem plan.
helpherich, der chuenich von nasseran,
choem gevarn mit grozzer chraft.
der pracht vil schoene ritterschaft.
mer danne zwainczich tausent man
pracht er auf den gruenen plan.
die volgten seinem vanen nach.
dar aeus man verre glesten sach
einen lintwurm fraizleich,
recht dem geleich,
alz ob er lebentich solte sein.
der van, der gab liechten schein.
do die geherbergten auf daz graz,
von gandin der chuenich waz
mit seiner ritterschaft choemen,
ich han daz wol von im vernomen,
daz er dez leibez waz ein helt,
rubert, der degen aeus erwelt,
der vil chuen wigant.
zwainczich tausent werleich erchant
pracht der vil chuene man
under seinem vanen auf den plan.
der van waz lanch und weyt
und waz ein gelwer samit.
dar inne waz ein swarczer hirz
gesniten, ob ir gelaubet mirz,
der stunt alsam er lebte
und aeus dem vanen strebte.
der edel chuenich rubert
pracht manigen ritter wert.
er erbeizte nider auf daz graz,
da dem werden chuenige waz
ritterleich herberg genomen.
dar nach vil schier sach man choemen
den chuenich von rivelanczen.
vil manich schilt glanczen
sach man choemen under seinem vanen.
er getoerst wol die seinen manen,
swa man solte streitez phlegen.
er waz dez leibez gar ein degen.
aeus seinem vanen man scheinen sach
einen wolf, dem man chost iach,
der waz swarcz zoeblein.
der van gab vil liechten schein,
der waz weiz alsam ein swan.
der werde chuenich ardan,
do er streitez nicht envant,
do chert der tewer wigant,
da im herberg waz genomen.
dar nach vil schier sach man chomen
ekunaver, den chuenich reich,
mit zwain hern chreftichleich.
der herczoge ammilot,
der het seiner ritter tot
seinez vettern sun gechlaget
und het im recht daz gesaget,
wie ez waz zue dem streit choemen.
do daz der chuenich het vernomen,
do hiez er palde gahen dan
und chlagte den werden man
und pat in, daz er dester paz
gachte, wan er weste daz
an dem chuenen, daz er waz ein helt.
er pat den degen aeus erwelt,
ob er die veinde funde,
daz er an der stunde
si bechumbern solte,
wan er nicht lazzen wolte,
er wolte rechen seineu lait,
alz uens deu aventewer sait.
duerch daz het gegahet dar
die chuenige und ir ritter gar
gewaffent wol gein streitez ger.
nu gacht auch der chuenich her.
mit zwain chreftigen scharn
choem er ritterleich gevarn.
ob sein selbez schar man sach
einen vanen, dem man reichait iach.
daz waz ein roter samit,
gesniten lanch und weit.
dar inne ein griffe swebt,
dem geleich, alz ob er lebet.
aeus dem andern vanen schein
ein rose, die ziert manich edel stain.
daz waz dez chuenigez schilt von art.
dez vanen in der hervart
phlag der herczog amilot.
deu rose waz duerch luechtich rot,
der vane rechte harme planch,
gesniten weyt und lanch.
ekunaver, der manig ruem
erwarf, von dem herczentum
von den bluemen aeus der wilde
trueg er an dem schilde
die rosen an schande.
von chanadich dem lande
trueg er den grifen liechte gevar.
ekunaver mit seiner schar,
do er streitez nicht envant,
do chert der degen al zehant,
da er sein gezelt sach.
er pat die ritter an ir gemach
ze herberg riten dan.
do fuer ein iesleich man,
da er sein herberg vant.
der chuenich entwappent sich zehant,
sam tet auch daz her vil gar,
niwan ein chreftigew schar,
die hiez man gein dem fuert varen,
daz si den solten bewaren
vor den veinden und al daz her,
die fuerten ritterleich wer.
auch waz anderthalb bewart
der fuert und also wol bespart,
daz niemant da duerch moechte choemen.
man muese daz maer han vernomen
in dem her ueber al.
paidenthalb waz grozzer schal,
e si geherbergten gar.
von anferre dez chuenigez schar
dez tagez dez fuertes pflagen.
anderthalbe gein in lagen
dez werden chueniges ritterschaft
mit vil werleicher chraft,
ardan von rivelancze.
vil manich scharpheu lanze
warte seinem vanen prait.
e sich daz her nider gelait,
do waz verendet gar der tag.
ietwederthalb mit chreften lag
zwaier chuenich ritterschaft
mit vil grozzer heres chraft.
garel, der chuene wigant,
het die pesten gar besant.
mit den wart er ze rat due,
wie er uencz an den morgen frue
daz her solte bewaren.
< ich wil an die huet varn>,
sprach der lantgrave reiche,
der werde fuerste loebleich.
do sprach der degen aeus argentin:
< ich wil auch an der huet sein.
ir suelt alle gemachez phlegen,
wir sueln>, sprach der werde degen,
< noch heint daz her vil wol bewaren.
gepietet uens und lat uens varen
ze herbergen, herre mein.>
< got muezz eu genaedich sein>,
sprach der chuenich reiche,
< und wizzet sicherleiche,
ir habt an mir, swaz ir welt.>
guet nacht gab in der werde helt.
die zwen fuersten gachten dan
ze den herbergen. ir paider man
wurden schier berait.
chlaris, der stolcz helt gemait,
wol mit zehen tausent man
zogte gein dem fuerte dan
mit ritterleichem schalle.
die andern heten alle
an den herbergen guet gemach.
anderthalben man choemen sach
gein in an die huet
manigen ritter guet.
die fuert der starche helpherich,
von nasseran, der chuenich reich.
mer danne xxtausent man,
die volgten seinem vanen dan
gein den veinden an den fuert.
waz man tamburen vor in ruert,
von pusawnen waz da schallez vil,
floytiren und saiten spil
hort man vor seinen manigen scharen,
do si choemen an den fuert gevarn.
daz her waz paidenthalbe behuet
mit manigem werden ritter guet.
nu lat si ligen und haben gemach.
dez morgens, do der tag auf prach,
do wurden dise ab genomen,
do sach man an die huet choemen
den herczogen von pergalt
und gerhart, den degen palt
und gilam, den werden man.
die zogten gein dem fuert dan.
vor in vil pusawnen wart erschalt
und tamburen ungezalt
hoch geworfen und geslagen.
anderthalben, hort ich sagen,
zoget her mit al den rittern sein
rubert, der chuenich von gandin.
man horte da schallez genueg,
vor im man warf und slueg
tamburen, die gaben lauten schal.
mit den tamburen hal
floytiren und pusawnen doz.
der schal waz pedenthalben groz.
dez fuertez wart vil wol gephlegen.
zue garel, dem vil werden degen,
do man nu enbizzen waz,
fuer sein gezelt auf daz graz
choemen die fuersten gar
und die der rote namen war.
garel, der degen hoech gemuet
sprach:< ir maeren helt guet,
wir ligen unloebleich.
ekunaver, der reich,
hat den fuert also belegen,
wir chuennen entwederhalb gephlegen
streitez noch ritterschaft
vor uenser paider heres chraft>,
also sprach der degen chlar,
< ratet irs, so wolt ich dar
meinen poten senden,
ob er daz wol volenden,
dez uens ist gein ein ander gedacht.
wir haben deu her zesammen pracht
so nahen, daz ez uebel stat,
swer dez streitez ab gat.>
daz waz wol der fuersten rat.
garel einen ritter pat
zue ekunaver reiten,
ob er wolt streiten,
daz er dem geleich taet
und mit einem frid staet
ueber zogt mit seiner chraft
oder in mit seiner ritterschaft
ueber daz wazzer liezze varn.
< er sol sein zucht dar an bewaren,
daz die meinen sicher sein.
ich nim daz auf die trewe mein,
im geschiecht von mir chain laid,
e daz wir auf die haide prait
choemen mit geleicher wer.
die weil sol er und al sein her
sicher sein, so sage er mich
sicher, also tuen ich
in, ob er wil streitez phlegen.>
also sprach der werde degen.
der pot von dem chuenich rait
den fuert ueber daz wazzer prait,
da er ekunaver vant.
der het die pesten gar besant
und saz an einem rat.
nu choem geriten drat
herren garels pot ueber velt
und erbeizte fuer dez chuenigez gezelt.
dem chuenige sait man maer,
daz da choemen waer
dez chuenigez pot von anferre.
do sprach dez landez herre:
< haizt den poten fuer mich choemen.
ich het gern daz vernomen,
waz sein gewerft waer.
ich wil seineu maer
gern hoeren, waz er sait.>
so sprach der degen unverzait.
der pot choem gegangen,
der wart wol enphangen
von dem chuenich und von den fuersten gar.
der chuenich sprach:< an allen var
suelt ir ewer potschaft sagen
und auch der warhait nicht verdagen.
waz enpeut ewer herre her?>
der pot sprach:< ich pin dez ewer gewer,
daz ich eu deu maer sag
und der warhait nicht verdag.
her, mich hat mein herre,
der chuenich von anferre,
garel, der degen wert erchant,
umb anders nicht zue eu gesant,
ob ir welt mit im streiten,
so duerft ir nicht langer peiten.
mein herr nimt daz auf seinen ayt,
daz ewerm her chain lait
von den seinen nicht geschicht,
ich sag eu, alz mein herr gicht,
uencz ir seit ueber daz wazzer choemen,
daz han ich wol von im vernomen,
mit ewerr grozzen heres chraft.
die weil sol ewer paider ritterschaft
pedenthalb mit frid sein.
daz enpeut eu der herre mein.
ob ir dez nicht tuen welt,
so pitet euch der werde helt,
daz ir im frid her ueber gebt.
ob ir nach wirdichait strebt,
die muegt ir wol an im beiagen,
welt ir hohen preis hin tragen,
den muegt ir wol gewinnen.
mein herr wil nicht entrinnen.
er hat eu den streit gefuert nach.
swem nu sei gein preise gach,
der mag wol hohen preiz beiagen.
swaz ich sol meinem herren sagen
von eu, herr, daz gich ich.>
der chuenich sprach:< da hat sich
ewer herre ritterleich bedacht.
ich wil mit aller meiner macht
zue im ueber daz wazzer varen.
pit in sein zucht dar an bewaren,
daz die meinen sicher sein.
ich nim daz auf die trewe mein,
daz im chain lait von mir geschicht,
uencz man mich anderthalben sicht
mit meinem her auf dem plan
und ich im widersaget han.>
< ir seit an angest sicherleich.
mein herr garel, der chuenich reich,
hat daz genomen auf seinen ayt,
daz eu geschicht chain lait,
uencz ir ein ander widersagt.
swer danne hohen preis beiagt,
den loben darumbe deu werden weib.
mein herre hat guet und leib
gewaget dikche umbe er.
ir duerft nicht sorgen mer
umbe den frid>, sprach der pot,
< da mit wil ich enphelhen goet
ewer leib und ewer guet.
mein herr, der ist so gemuet,
swaz er gesprichet, daz ist ein ait.>
der pot mit urlaub rait
ueber daz wazzer, da er vant
seinen herren, dem sait er zehant,
waz im enpot der chuenich reich,
ekunaver, der loebleich.
er sprach:< vil lieber herre mein,
ekunaver und alle die sein
wellent zue eu ueber daz wazzer choemen,
daz han ich wol von im vernomen,
daz hie wirt ein streit gestriten
mit unverzaegleichen siten,
da von vil manich weise wirt.
ekunaver, dez landez wirt,
hiez eu sagen, daz ir seit gar
sicher von aller seiner schar,
uencz er ist ueber daz wazzer choemen,
suest han ich von im vernomen.
er wil auch von eu sicher sein.>
garel sprach:< auf die trewe mein,
im geschiecht von mir chain lait,
uencz wir auf der haid prait
sein paide mit geleicher wer.>
der vrid wart ueber al daz her
gerueffet offenleich.
garel, der chuenich reich,
mit al den fuersten sich beriet,
daz er von dem fuerte schiet
mit seinem her wol meyl prait,
alz mir deu aventewer sait.
daz tet der helt umbe daz,
daz ekunaver dester paz
herberge moechte han.
ueber daz wazzer auf den plan
herberget vermezzenleiche
ekunaver, der reiche.
do daz her waz ueber choemen,
alz ich daz maer han vernomen,
dar nach an dem naechsten tag,
nach der aventewer sag,
wart der frid wider sait.
garel, der degen unverzait,
waz mit scharen ze velde choemen.
die pesten het er zue im genomen,
mit den wart er ze rat dez,
welt ir vernemen, ich sag eu wez,
wie sich scharen solten,
so die veinde choemen wolten.
von belamuent eskilabon,
der ie nach preisleichem loen
warf mit ganczer wirdichait,
under dez vanen waz berait
zwainczich tausent werleicher man.
die zogten auf den gruenen plan,
die wolten vor vechtens phlegen.
tyofabir, der werde degen,
under seinem vanen rait,
dez hant wol gein den veinden strait.
der herzaichen waz belamuent.
gilam, dem fuersten, tet man chunt
und von pergalt dem fuersten reich,
daz si genendichleich
solten phlegen der andern schar.
zwainczich tausent schuef man dar,
die solten warten ir vanen prait.
gilam duerch sein hoebschait
seinen vanen ab nemen hiez,
seinen swager er nicht erliez,
sein vane wurde gebunden an.
ze herzaichen schuef der werde man,
retan, der fuerste reiche,
vil vermezzenleiche,
die seinen schriten< pergalt>.
amurat, der degen palt,
und der fuerste aeus argentin,
die solten scharmaister sein
der dritten schar auf dem plan,
und gerhart, der werde man,
von rivirs der degen palt.
ir herzaichen wart erschalt,
< turtuse> wart ir ruef.
garel in ze helfe schuef,
daz si zwainzig tausent man
fuerten under ir vanen dan.
do schart sich mit grozzer chraft
von anferre deu ritterschaft.
in der vanen lag vil schoen
von golde ein chron.
under der vanen waz benant
zwainzig tausent werleich erchant,
ritter und sariande,
die pesten von dem lande.
die schriten< anferre>.
garel, der fuersten herre,
der schart sich nu auf dem plan.
zwainzig tausent werder man
volgten seinem vanen prait.
garel, der degen unverzait,
den seinen herzaichen schuef,
< nantez> waz dez heldez ruef,
artusez, dez chuenigez, chrie.
der edel falschez vrie
artus, der unverzagt,
mit der chrie beiagt
in strite manige er.
garel, der gar her,
under artuses herzaichen streit.
zwainzig tausent fuert der helt gemait
under seinem vanen auf dem plan.
garel, der stoltz hoebsch man
artusen da mit eret,
swa sein van hin cheret
in dem streit, da schrit man< nantez>.
ir suelt mir wol gelauben dez,
swa man die selben chrie vernam,
da wart gestriten ane scham.
garel waz nu ze velde choemen
mit roten, suest han ich vernomen.
daz tet man ekunaver chunt.
ein wartman an der selben stunt
ekunaver deu maer sagt.
do sprach der unverzagt:
< swer mir nu meiner eren gan,
der sol mir hilflich gestan.
ich muezz nu mag und vreunt piten,
daz si mit maenleichen siten
rechen meinen ungemach.>
zue dem chuenige von chalde er sprach:
< werder chuenig salatrias,
trewe und manhait an dir ie waz,
du solt heute vor vechtens phlegen.
du getarst dich streitez wol bewegen,
du hast wol vierzich tausent man
pracht auf disen gruenen plan,
die werleich sint erchant
und in dein hilf benant.
nu gedench an dein manhait,
meinen chumber und mein hertzenlait
la dir heut gechlaget sein
und la dein trewe werden schein
an mir, daz hoehet deinen preis.
von yserterre angenis,
du solt der andern schar phlegen.
gedench, ellensreicher degen,
daz dein leib ist unverzagt.
dein hant hat manig preis beiagt
in streit, alz ein frumer man.
dein wirdichait, dein hoeher nam
ist vrei vor haupt schanden.
meinen zorn und meinen anden
hilf mir duerch dein wirdichait
rechen, degen unverzait.
dez hast du er und preis.
von nasseran, der chuenich weis,
der degen gar here,
du hast vil manige ere
beiagt mit deiner werden hant.
dein lob vil weiten ist erchant,
helpherich, vil werder helt,
ich han dich dar zue erwelt,
daz du phligest der dritten schar.
ei, aus erwelter degen chlar,
waz meinez troestez an dir leit.
ich waiz wol, daz du in dem streit
noch heute helme machest rot.
dein manhait dir noch ie gepot,
daz du hast manigen preis beiagt,
chuener degen unverzagt,
waz man dir hohez lobez geit.
die vierden schar gein dem streit
sol fueren der chuenich rubert
von gandin, der degen wert.
dez hant hat manigen preis beiagt.
swer heute meinen chumber chlagt,
dem pin ich immer undertan,
die weil und ich mein leben han.
der fuemften schar sol leitaer sein
der vil lieb vreunt mein
von rivelanz ardan.
ich pit dich, hoch gelobter man,
daz du rechest meineu lait,
chuener degen unverzait,
la dir mein er bevolchen sein.
ammilot, lieber neve mein,
du solt der sechsten schar phlegen.
gedench, ellensreicher degen,
an den schaden, den wir haben genomen,
dez solt du heute widerchoemen.
du hast wol viertausent man verlorn.
daz bedench, ritter aeus erchorn,
und rich unser hertzenlait.
so sei eu allen daz gesait,
der sibenten schar wil ich pflegen.>
herzaichen schuef der werde degen.
dez werden chuenigez chrie
waz< chanadich>. der falschez vrie,
der herczog ammilot,
al den seinen daz gepot,
daz si< flore> schriten.
an den selben zeiten
< rivelanz> waz der andern ruef.
rubert, der edel chuenich, schuef,
daz die seinen schriten< gandin>.
helpherich und die sein,
die schriten< nasseran>.
man hort auch auf dem plan
< yserterre> schrien
angenis, den falschez vrien,
er und al sein ritterschaft
mit vil maenleicher chraft.
die von chalde schriten< iupiter>,
daz waz ein ir goet her
von chalde aeus der haidenschaft.
der chuenich het grozz heres chraft.
ekunaver, der reiche,
het nu werleiche
sein her ze siben scharen geschart
und iesleiche schar vil wol bewart
mit einem chuenen hauptman.
si zogten auf den gruenen plan.
nu nahent ez dem streit,
da waz ze paider sit
vil manich werleich ritter guet.
eskilabon, der hoch gemuet,
choem mit seiner schar geriten
mit unverzaegleichen siten,
wan in streitez nie verdrozz.( waz pusawnen da erdoz,)
tamburen und floytiren schal,
daz al daz velt dar nach erhal.
mit hoehem muet zogt er her.
mit rechter maenleicher ger
choem gein im der chuenich reiche
von chalde unverzagetleiche.
der fuert groezz heres chraft.
sein turchopel von der haidenschaft
die hueben disen streit an.( eskilabon, der werde man,)
het wol zwainczigtausent da
und tyofabir, die sach man sa
gein den veinden gahen.
die wolten si enphahen
mit schuezzen und mit starchen slegen.
eskilabon, der werde degen,
fuer ritterleich vor seinem vanen.
er getorst wol die seinen manen,
und tyofabir, der wigant.
vier hundert ritter werde erchant,
die sach man vor dem vanen choemen.
die heten sich so fuer genomen,
daz ir saumen waz vermiten.
auf ireu wappenchlait gesniten
waren poygen gueldein.
ir panir gab liechten schein.
daz waz ein swarczer samit reiche,
dar in gesniten maisterleiche
drey poygen haermin,
die gaben liechten werden schein.
die panir fuert in seiner hant
oygeones, der wigant.
der chunt an streit sich nicht sparn.
mit hurte choemen si gevarn,
die vier hundert tyostiwer
gein dem streit duerch aventewer.
da wart vil sper zeprochen
und schilde vil duerch stochen,
do diseu werdeu ritterschaft
mit vil maenleicher chraft
prach in der haiden her.
die waren maenleiche ze wer.
von chalde, der chuenich her,
dez chrie waz< iupiter>,
der ruef laute wart erschalt,
vil manigen chuenen degen palt
pracht er mit im ueber mer,
die wol gein der christen her
striten an zaghait.
eskilabon, der helt gemait
fuer ritterleich under seinem vanen.
tyofabir begunde manen
die seinen gein dem streite.
in vil chuerczer zeite
wart da manich sper zeprochen
und schilt vil duerch stochen,
da wart erchlenget manich swert.
der aeus erwelt degen wert
wol vacht gein der haidenschaft,
swie grozz waz ir heres chraft,
doch pracht in streit vollichleiche
eskilabon, der ellensreiche,
und auch der degen tyofabir.
da wart manich edel ritter vir
tot gevellet auf daz wal.
manich hurte da so laut erhal,
daz al daz velt dar nach erdoz.
ir chraft waz pedenthalben groz.
nu choem mit chreftichleichen scharen
der chuenich von yserterre gevaren
gein dem herczogen von pergalt
und gein gilam, dem degen palt,
die zwen phlagen einer schar.
gilam, der werde helt, nam war,
daz duerch tyostiren her
mit rechter maenleicher ger
choem der chuenich angenis,
der het erstriten manigen preis,
verre vor den seinen her
mit auf geworfem sper.
gilam, der degen unverzait,
mit vollem poynder gein im rait.
da ergie ein tyost reiche.
vil vermezzenleiche
verstachen si zwai starcheu sper,
geleiche nach ir paider ger.
gilam, der degen wert erchant,
zuekcht ein schoenez swert zehant,
da mit er manigen sigk ervacht.
angenis, der wol geslacht,
zucht ein swert, daz ser snait.
gilam, der degen auf in rait
mit vil ungefuegen slegen.
angenis, der werde degen,
wert sich mit maenleicher chraft.
nu choem ir paider ritterschaft
ietwederhalb an der zeit.
da wart ein also herter streit,
da von ich wunder moechte sagen.
da wart vil manich man erslagen
in dem streit ze paider seit.
nu choem auch an der zeit
helpherich von nasseran.
der fuert manigen werden man.
gein im choem mit grozzer chraft
dez lantgraven ritterschaft
von turtuse, dez reichen
vil vermezzenleichen.
chlaris, der fuerste aeus argentin,
der mante ritterleich die sein,
daz si gedaechten an ir preis.
der iunge fuerste chlaris
nam sich fuer mit einem sper.
gein im chom ritterleiche her
von nasseran helpherich.
da ergie ein schoen tyost reich.
mit rechter maenleicher ger
verstachen si zwai starcheu sper.
zehant zuchten si deu swert.
ir ietwederr preisez gert
an dem andern beiagen.
vil ungeleich einem zagen
wert sich der fuerst aeus argentin.
amurat und al die sein
gachten gein dem streit.
da wart in churczer zeit
vil manich ritter ab gevalt.
ir herzaichen wart erschalt
< turtuse> mit lauter stimme.
auch wert sich mit grimme
helpheriches ritterschaft.
mit vil maenleicher chraft
vachten die von argentin.
maniger zimirde liechter schein
wart da von pluete rot gevar.
nu choem mit chreftichleicher schar
von gandin der chuenich rubert.
der pracht manigen ritter wert
duerch strait auf die haid prait.
der werde degen unverzait
waz in streit ein ritter guet,
sein hercze trueg vil hohen muet,
er ranch nach weibe lone.
er cherte, da die drey chrone
glesten aeus einem vanen prait.
under dem selben vanen rait
vil manich ritter wert erchant.
von anferre dar gesant
het deu chueniginne dicz her,
daz si pei ir man ze wer
waeren in dem streit.
an der selben zeit
punirt der chuenich von gandin,
er und alle die sein.
von anferre deu ritterschaft,
mit vil maenleicher chraft
sach man si gein den veinden choemen.
da wart manich lauter chrach vernoemen
von spern duerch die schilde.
bestreut wart daz gevilde
mit manigem gezimirtem man.
do si ein ander ranten an,
do wart vil maenleich gestriten
mit vil unverzaegleichen siten.
den vanen von anferre
fuert ein landes herre,
der waz elimar genant,
sein lob vil weiten waz erchant.
von anferre der lantgrave reich,
der begunde maenleich
sein mage und sein vreunde manen.
hurtichleich er mit dem vanen
choem gedrungen duerch die schar.
dez wurden helme pluet var
von stichen und von starchen slegen.
da wart vil manich werder degen
vil sere verschroten.
daz velt begunde roten
mit bluete von dem streit.
nu choem auch an der zeit
von rivelancz ardan.
seinem vanen volget dan
manich ritter unverzait.
nu waz der stolcz helt gemait
garel streitez noch erlan.
von rivelancze ardan
pracht gein im manigen ritter snel.
er chert, da daz pantel
gleste aeuz hern garels vanen.
er getorst wol die seinen manen.
er waz ein degen sunder wan.
der edel chuenich ardan
gezimirt vor den seinen rait.
under seinem vanen prait
fuer vil manich werder degen.
si heten streitez sich bewegen.
nu chom auch mein herr garel,
der ellens reiche degen snel
mit wol geflorierten scharn
ritterleich her gevarn.
vil puswanen vor im erhal,
tamburen und floytiren schal,
alz ez der doner waer.
garel, der lobebaer,
maenleich vor den seinen rait.
sein schilt und seineu wappenchlait
waren tewer und liecht gevar.
ardan chert von seiner schar
gein gareln, dem degen aeus erchorn.
deu oersse si namen mit den sporn.
ein reicheu tyost da geschach.
ir ietwederr sein sper verstach
ze stukchen gar uencz an deu hant.
ietwederr in der schaid vant
ein schoenez swert, daz ser snait.
garel, der degen unverzait,
slueg dem chuenich einen slag
durch den helm, daz er ser erschrach
und daz in dez bedauchte,
wie im vor den augen lauchte
ein fewer, grozzer danne ein schaup.
unversunnen unde taub
lag er ueber dem satelpogen.
garel, der ellens unbetrogen,
valt in von dem oersse wunt.
do choem ze helfe im an der stunt
die seinen loebleiche.
ardan, dem chuenich reiche,
wart geholfen von der not.
in hiet der helt erslagen toet,
waeren im die seinen nicht schier chomen.
da wart manich lauter chrach vernomen
von spern, do ir paider her
mit vil maenleicher wer
mit hurte zesammen choemen gevarn.
man hort von ir paider scharn
manich hurt vil laut erchlingen
und fewer aus den helmen dringen
von vil nitleichen slegen.
da wart vil manich werder degen
toter auf daz wal gevalt.
< nantes> laut wart da erschalt,
artusez, dez chuenigez chrie.
garel, der falschez vrie,
hiwe ein lukchen duerch daz wal.
der laeute viel so vil ze tal
vor im tot und wunt,
daz er in vil churczer stunt
daz her duerch prach mit starchen slegen.
swar der ellens reiche degen
in dem streit chert,
daz volkch er nider rert,
alsam den hanf tuet der schawer.
der streit wart pedenthalben sauer
den seinen und der ritterschaft
von rivelanz, die mit chraft
beiagten manigen hohen preis.
die werten sich in maniger weiz,
alz guet ritter solten.
den sig si gern wolten
beiagen. dez moecht nicht ergan.
der chuenich garel und sein man,
swa die hin cherten,
der veinde schaden si merten
in dem herten streit.
nu choem auch an der zeit
der herczog ammilot,
der die liechten rosen rot
in seinem vanen fuert.
gein dem streit er ruert
wol mit zwainzich tausent man.
die volgten seinem vanen dan
gein dem streit duerch hohen muet.
die rosen rot alsam ein pluet
sach man verre scheinen.
ammilot mit den seinen
chert duerch preisleichen lon,
da der wilde eskilabon
und tyofabir mit heldez chraft
wol vacht gein der haidenschaft.
mit unverzaegleichen siten
waz der haiden her durch riten
mit hurt an allen siten.
man sach maenleichen streiten
die den poygen truegen.
waz die der haiden sluegen
in dem streit ritterleich.
eskilabon, der loebleich,
wol vacht, sam tet auch tyofabir.
da wart manich eskilir
toet gevellet auf daz wal.
ir herzaichen laut erhal,
si begunden rueffen< belamuent>.
der haiden an der selben stunt
waz wol deu dreu tail gelegen
tot, si heten sich bewegen
dez sigez, man sach si weichen.
nu choem in ritterleichen
ze helf der herczog ammilot.
den vanen mit der rosen rot
sach man hurtichleichen choemen.
da wart manich lauter chrach vernomen
von hurt an der selben zeit.
do der van chom in den streit,
ammilot und seine man,
swaz den laidez waz getan,
daz wolten si nu rechen
mit slahen und mit stechen
an eskilabon und an seinem her,
die vant man maenleich ze wer.
da wurden liechte ringe entrant.
tyofabir, der wigant,
wol vacht und auch sein ritterschaft.
eskilabon mit heldez chraft
hiw umb sich ein lukchen.
< lazza naher rukchen.>
waz scharpher swerte da erchlanch.
da waz von storie groezz gedranch
in dem herten streit.
den haiden choem an rechter zeit
ze helfe der herczog ammilot,
wan ir waz gelegen toet
wol deu dreu tail vollichleich.
eskilabon, der lobreich,
und tyofabir, der werde man,
die wurden hinder sich getan
mit hurt uencz auf die andern schar.
eskilabon, der helt, nam war,
wa ammilot, der degen, streit.
dez schar waz lanch und prait
gesteket in ein ander gar.
eskilabon, der chert dar
mit hurt gein dem vanen sein.
maniger zimirde liechter schein
wart da trueb unde naz
von pluet, ir sult gelauben daz.
deu ritterschaft von belamuent
machet da manigen ungesunt.
sam taten die von merchanie.
ammilot sein chrie
hueb vermezzenleichen an,
er und alle sein man,
< flor> mit lauter stimme.
auch werte sich mit grimme
tyofabir und eskilabon.
man hort da manigen lauten don
von huert und auch von swertez slegen.
nu choem der ellens reich degen
ekunaver, der reiche,
vil vermezzenleiche
gein dem streit gevarn.
er und alle die seinen chunden nicht sparn
weder schilt noch sper.
mit hohem muet zogt er her.
man hort vor im erchlingen
und auch mit chunst auf swingen
tamburen und floytiren schal,
daz al daz velt dar nach erhal.
nu waz der chuenich ardan
verre hinder sich getan,
der het dez sigez nach verphlegen.
ze helfe choem im der werde degen
ekunaver, dez waz im not.
pedeu wunt und toet
waz im der seinen vil gevalt.
ardan, der chuene degen palt,
waz ser durch seinen helm versniten.
nu choem ze helfe im zue geriten
ekunaver hurtichleiche.
garel, der ellensreiche,
sich alrerst muest weren,
ob er sich selbe wolt erneren
vor schaden und vor laster grozz.
man horte da manigen lauten doz
von hurte und auch von swertez slegen.
da verlos vil manich werder degen
in dem streit seinen leib,
den da haim wainten werdeu weib.
do ekunaver mit heres chraft
sich stakte in die ritterschaft,
da wart ser gedrungen.
deu swert vil laut erchlungen
duerch helm und duerch harnasch.
vil liechter zimirde erlasch
von pluet, die e waren chlar,
die wurden almaistich rot gevar.
nu hoeret auch, wie garel,
der ellens reich degen snel,
die seinen trost in dem streit.
vil laute< nantez> wart geschrit.
daz wart duerch choverung getan.
ekunaver, der werde man,
chom mit so grozzer heres chraft,
da meins hern garels ritterschaft
mit den von rivelancze striten.
mit unverzaegleichen siten
choem ekunaver an der zeit
mit seinem vanen in den streit.
er want beiagen da den sig.
al die seinen< chanadich>
begunden rueffen an der stunt.
gareln wart da chumber chunt.
er unde sein werde man
wurden hinder sich getan.
von rivelanze der werde helt
ardan, der degen aeus erwelt,
der het e grozzen schaden genomen,
waer im nicht ze helf chomen
ekunaver, der reiche,
er het sicherleiche
alle sein er verlorn.
ardan, der chuenich wol geporn,
wart maenleich errettet.
den oerssen wart gepettet
mit manigem edeln toeten,
die ser waren verschroten.
der lag so vil auf dem plan,
swa deu mueden chastelan
in dem streit rue wolten phlegen,
vil manich gezimirter degen
wart da der oersse under straeu,
weder graz noch haew,
da wart in lueczel mit gestraeut,
swelch oersse von den wunden daeut,
daz wolt auf den edeln tot ligen,
so si in dem streit nider sigen.
garel und die seinen,
die liezzen daz wol scheinen,
daz si waren unverzagt.
si werten sich, so man sagt,
mit vil maenleichen siten,
doch wurdens hinder sich geriten
mit hurte, daz ir aller schar
choemen zue ein ander gar.
ekunaver, der reiche,
choem so chreftichleiche
mit vollem poynders hurte dar,
daz er vreunde und veinde schar
mit hurte zesammen pracht.
so snelleich er gacht
mit seiner grozzen heres chraft,
da von ir paider ritterschaft
gar zesammen waren choemen.
von seinem poynder, han ich vernoemen,
mocht wol al daz velt erwagen.
nu hoert auch von dem streit sagen,
wie da wart gevochten
in ein ander gevlochten
deu veinde in der vreunde schar,
die sach man pei ein ander gar
mit groezzen noeten ringen,
hurten und dringen,
slahen unde stechen.
ekunaver wolte rechen,
daz man in gesuechet het
da haime. der streit al stille stet
auf einem pluemen varben plan.
da wart vil manich werder man
von dem oersse toet gevalt,
si waeren iunch oder alt,
die rungen da mit noeten grozz.
daz pluet den gruenen chle begoz,
daz von laeuten und von oerssen ran.
garel und sein man,
die leideten sich so ser
in dem streit, daz in ir er
niemant moechte gewinnen an.
aus galis der fuerste gilan
und der herczog von pergalt,
die duerch riten mit gewalt
von yserterre dez chuenigez her,
swie doch mit maenleicher wer
waz der chuenich angenis.
vil manigen loebleichen preis
het er beiaget mit seiner hant.
der hochgelobt wigant
waz gar aller schanden par.
nu nam der edel ritter war,
daz der fuerst gilam
vil manigem daz leben nam.
daz muet den degen wol geporn,
er nam daz oersse mit den sporn
und cherte gein dem chuenen man.
< du hast mir schaden vil getan
an meinen mannen, daz ist ein not.
ich muezz darumbe geligen toet,
oder ich gerich mein herczenlait
an dir, degen unverzait.>
so sprach der chuenich angenis.
gilam, der degen gurtis,
sprach:< ir wert wol gewert
dez ewer wil an mich gert.>
da wart von swerten grozzer chlanch.
ietwederr vor den seinen dranch
mit vil ungefuegen slegen.
angenis, der werde degen,
slueg also chreftichleichen
auf gilam, den ellens reichen,
daz daz fewer aus dem helm spranch.
vil manigen ungefuegen swanch
enpfiench von seiner werden hant
gilam, der fuerste wert erchant.
angenis, der degen wert,
slueg mit heldez chraft daz swert
gilamen durch den helm sein,
daz die fewers vanchen gaben schein,
recht alz der helm waer angezunt,
und daz er wart ein lueczel wunt.
da von der helt erzuernet wart,
gilam, der degen ungespart,
slueg dem chuenich einen slag,
daz im daz haubet sein gelag
und der schilt auf der erde.
von dem oersse viel der werde.
daz waz ein chlaegleicheu not.
suest gelag der werde chuenich toet,
angenis, der degen unverzagt,
von dem deu aventewer sagt,
daz er ganczer tugende phlag
uentz an seinez endez tag.
do der chuenich waz toet gelegen,
ob im wart manich werder degen
pedew erslagen und wunt.
die seinen an der selben stunt
rachen in vil maenleich.
gilam, der edel fuerst reich,
und der herczog von pergalt
und gerhart, der degen palt,
die drei pflagen einer schar.
do gilam, der degen chlar,
angenis, den chuenich, slueg,
da wart vil manich ritter chlueg
tot gevellet auf den sant.
gerhart, der degen wert erchant,
vil manichen helt versert.
mit seiner rot er chert,
da angenis geselleschaft
mit vil maenleicher chraft
striten pei ir vanen prait.
gerhart, der stolcz helt gemait,
mit den seinen chert dar.
der unverzaget helt nam war
dez, der den vanen fuert.
mit den sporn er an in ruert
und slueg im einen soelhen slag,
da von der vane da nider lag
und daz er von dem slag lag toet.
do hueb sich iamer und not,
da ir vaener waz gelegen.
dez wart vil manich werder degen
erslagen in vil churczer stunt
und auch vil maniger ser wunt,
wan si ir trost heten verlorn
an ir herren hoch geporn.
do in der van nider gelag,
vil maniger do der flucht pflag,
wan si enwesten, war si solten
sich bechobern, da von si dolten
pedeu schaden unde lait.
da muest manich degen unverzait
fliechen, der ungern floch.
von pergalt der vane vil hoch
ob dez fuersten schar swebt.
retan nach preise strebt,
er und alle sein man.
gerhart und gilan,
die chunden veinde wenich sparn,
man sach si vechten vor den scharen
zwen chuenen helden vil geleich.
auch het der lantgrave reich,
er und sein werde man,
den sich vil nach erstriten an
dem starchen chuenich helpherich
von nasseran, der vil loebleich
manigen hochen preis beiagt.
maenleich und unverzagt
streit der fuerste aeus argentin,
er und die gesellen sein.
deu wert degen alle sant
man genendichleichen vant,
man sach die helt vechtens phlegen.
helpherich, der starch degen,
wert wol sein er.
da wart gestriten ser.
helpherich, der starche, slueg
tyeffer wunden gar genueg,
da von vil maniger flos den leib,
den pedeu chint unde weib
da haim chlagten ser.
der iunge degen her,
chlaris, der fuerste, nam dez war,
daz helpherich, der degen chlar,
der herren chuenich von nasseran,
im het schaden vil getan
in dem streit an seinem her
und daz er mit maenleicher wer
mit slegen duerch die poynder prach.
chlaris, der iunge fuerste sprach:
< owe, waz diser aine man
uens heut hat schaden getan
mit sein aines ellen.
meiner mag und meiner gesellen
hat er mit tot so vil gevalt,
mir muezz benamen der degen palt
gelten mein werde man,
die ich von im verloren han,
oder ich muezz tot von im geligen.
solt er uens allen an gesigen,
daz waer ein wunderleich geschicht.>
hie mit saumt er sich nicht,
daz oersse er mit den sporn nam,
hurtichleichen rait er dan
duerch die schar mit starchen slegen,
da helpherich, der werde degen,
vil manigen het tot gevalt.
chlaris, der iunge fuerste palt,
und helpherich von nasseran,
die ranten paide ein ander an
mit den swerten veintleich.
helpherich, der chuenich reich,
waz starch und manhaft
und pflag so gueter ritterschaft,
daz im niemant vollen streit
moecht gegeben pey der zeit.
doch pracht im streitez vollen gelt
chlaris dez tagez auf daz velt.
chlaris unde helpherich
mit starchen slegen veintleich
choemen si ein ander an.
< du muest mir gelten mein man>,
sprach chlaris, der werde degen.
man sach von ir paider slegen
daz fewer aus den helmen prehen.
ez getorst ein zag nicht gesehen
einen so veintleichen streit.
chlaris ein wunden weyt
slueg dem chuenige helpherich.
do choem im genendichleich
die seinen ze helf an der stunt.
do si ir herren sahen wunt,
daz waz in allen swaer.
helpherich, dem degen maer,
wart geholfen von der not.
in hiet der iunge fuerst toet
geslagen in dem streit,
wan daz im ze rechter zeit
ze helf choemen sein man
und fuerten in mit gewalt dan
von dem iungen helt aus argentin.
helpherich und al die sein
wurden umbe getan.
von nasseran dez chuenigez man
sach man fluechtichleichen
von dem streit entweichen.
do helpherich, der chuenich, wart wunt,
amurat hueb an der stunt
sein chrie sigeleichen an,
er und alle sein man,
< turtuse> si schriten alle.
mit dem selben schalle
wart helpherich gesiget an.
seiner mag und seiner werden man
wart im vil verseret,
do er den rukke cheret.
rubert, der chuenich von gandin,
ritterleich und al die sein
striten an zaghait.
da geschach vil manigem weibe lait
an ir augen waide
dez tagez auf der haide.
von anferre deu ritterschaft,
die sach man mit heldez chraft
in dem streit ringen,
hurten und dringen,
mit swerten slahen und mit chaeulen
tyeffe wunden und grozze paeulen.
von gandin der chuenich rubert,
der aeus erwelt degen wert,
dem waz der seinen so vil erslagen,
daz ich der zal nicht chan gesagen,
wan die von anferre striten
mit so maenleichen siten,
da von der chuenich von gandin,
er und alle die sein
muesten schaden enpfahen.
man sach nach preise gahen
von anferre die fuersten wert.
von gandin chuenich rubert,
swie grozz waz seinez heres chraft,
er enmochte doch nicht sigehaft
werden an dem minnern her.
die fuersten warn wol ze wer,
die dez vanen phlagen,
da inne die chron lagen.
elimar, der reiche,
vil genendichleiche
den vanen in dem sturm truech.
starch und maenleich genueg
waz elimar, der degen palt.
den helt sach man mit gewalt
duerch manich schar prechen.
mit slahen und mit stechen
wert sich vil maenleich
rubert, der chuenich reich.
er und alle die ritter sein
begunden rueffen< gandin>.
si wanden, si solten han gesiget.
der streit vil wol noch geleich wiget,
wan deu werde ritterschaft
wert sich mit maenleicher chraft,
die von anferre in daz lant
deu chueniginne het gesant.
die sach man schoen streiten
und mit gewalt reitten
duerch die poynder, swa si gerten.
der chlanch von den swerten
waz vil grozz ueber al daz her.
noch vacht mit maenleicher wer
eskilabon gein der ueber chraft.
sich bechobert wol deu haidenschaft
von der helfe, die in pracht ammilot.
da dolt chumber und not
von belamuent deu ritterschaft.
tyofabir mit heldez chraft
sich werte und alle sein man.
do helpherich von nasseran
entwaich von dem streit wunt,
do choem ze helfe in an der stunt
ammurat und chlaris.
eskilabon, der degen weiz,
het dez sigez nach verpflegen.
er und tyofabir, der degen,
die waren in vil grozzer not.
si het der herczog ammilot
in vil grozzen chumber pracht,
wan der degen wol geslacht,
chlaris, der fuerste aeus argentin,
ritterleich und al die sein
in choemen ze helf zue geriten,
si waeren anders ueber striten.
ammurat, der lantgraf reich,
der edel fuerst loebleich,
gachte mit seinem vanen dar.
er nam dez vil rechte war,
wa ammilot, der fuerste, streit
under seinem vanen prait
gein dem von merchanie.
si hueben an ir chrie
duerch choverunge< belamuent>.
nu choem ze helfe in an der stunt
ammurat mit heldez chraft.
ammilotez ritterschaft
enphiengen schaden da genueg.
der ammilotez vanen trueg
in dem sturme degenleiche,
den slueg der lantgrave reiche
amurat mit seiner hant,
daz der chuene wigant
verhawen viel auf den chle.
von wunden wart vil manigem we.
auch wart gevalt vil maniger toet,
do der van mit der rosen rot
in dem streit wart gevalt,
eskilabon, der degen palt,
mit unverzagtem muet strait.
von chalde der van prait
dannoch hoech swebet.
eskilabon dar strebet
mit vil ungefuegen slegen.
oygeones, der werde degen,
der die panir mit den poygen fuert,
wakerleich ruert
die hende und sein geselleschaft,
die hiwen mit gewaltez chraft
ein lukchen under der haiden vanen.
eskilabon begunde manen
die seinen und cherte dan,
da salatrias, der werde man,
wol vacht gein der christenhait.
eskilabon mit hurte rait
gein dem chuenige reiche
von chalde, der vil ritterleiche
het vil manigen preis beiagt.
maenleich und unverzagt
ranten si ein ander an,
die zwen muetez reiche man.
von belamuent eskilabon,
der manigen preisleichen loen
het beiaget mit seiner hant,
der aeus erwelt wigant
slueg den chuenich salatrias,
daz er viel toter auf daz graz.
do daz die seinen sahen,
si begunden dar gahen
und wolten im geholfen han.
da wart vil manich werder man
ob dem chuenige salatrias
tot gevellet auf daz graz.
der edel chuenich von chalde,
dez toet tet manigem hertzen we.
an im lag manhait und iugent,
trewe und rechteu tugent,
chaeusch, zucht und milt.
sein hercze nie bevilt
ritterleicher wirdichait,
sein hant vil manigen preis erstrait,
sein leib waz wol ze chlagen.
ich het eu vil ze sagen,
waz der wol gelobt man
hoher eren gewan,
wan daz ich vor unmuezze enmag.
do der werde chuenich gelag
von eskilabon, dem helde, toet,
da von sich iamer und not
hueb da haime in seinem lande.
die chuenen wigande
vachten hie an zaghait.
oygeones, der unverzait,
benemias und alexander,
floris und liander
und ander ir geselleschaft
choemen mit maenleicher chraft
under der haiden vanen gedrungen,
da swert auf si erchlungen.
alrerst gie der streit entwer.
ir werder goet iupiter,
der in der haiden vanen lag,
ein ritter, der dez vanen phlag,
den slueg der degen benemias,
daz er viel toter auf daz graz.
do der van wart ervalt,
ir herzaichen wart erschalt,
si begunden rueffen< belamuent>.
do muest entweichen an der stunt
der herczog ammilot.
pedeu wunt und toet
waz im der seinen worden vil.
dicz hert nitspil
waz noch unverendet gar.
dez chuenigez ekunavers schar
streit noch unbetwungenleich
mit garel, dem degen ellens reich.
ekunaver, der degen her,
mant die seinen ser.
er sprach:< ir helde unverzait,
ir rechet laster und lait
mit vil willichleicher hant
an den, die uens in disem lant
grozzez laster habent getan.
meiner mag und meiner werden man,
der ist mir vil gelegen tot.
nu helfet mir die selben not
an den veinden rechen
mit slahen und mit stechen.>
also sprach der chuenich reich.
ekunaver ritterleich
mit slegen duerch die poynder prach.
vil grozzer schad von im geschach,
wan er mit seiner werden hant
vil manigen chuenen wigant
in dem streit valt.
suest strait er mit gewalt,
daz im niemant vollen streit
mochte gegeben pei der zeit.
nu het auch mein herr garel,
der ellens reiche degen snel,
ze paiden siten gevalt
umb sich dez volchez ungezalt
mit dem gueten swert sein,
daz im der chuenich albewin
gab. swa er daz hin slueg,
swaz der man an im trueg,
daz frumt im harte chlaine.
horn, stal, eisen, paine
snait daz swert al geleiche,
daz der degen ellens reiche,
garel, der edel reke trueg.
hey, waz er tieffer wunden slueg
mit dem gueten swerte.
swar er daz eke cherte,
da moechte nicht vor gestan.
ekunaver den chuenich ardan
het in dem streit funden
mit einer starchen wunden,
die im mein herr garel slueg.
er het schaden auch genueg
genomen an seinen werden man.
ekunaver den chuenich ardan
wolte rechen an der stunt,
do er in sach so sere wunt,
daz waz im harte swaer.
ekunaver, der lobewaer,
sprach hincz im:< du solt mir sagen,
wer dir die wunden habe geslagen.
daz wil ich rechen sicherleiche.>
also sprach der chuenich reiche.
do ardan ekunavern sach,
zue dem chuenige er do sprach:
< der mir den schaden hat getan,
der ist fuer war der chueniste man,
den ich noch ie han gesehen,
dez wil ich im mit warhait iehen.
ich pruefte wol sein wappenchlait,
do ich zer tyost gein im rait.
sein zimirde, deu ist reiche,
sein helm ist maisterleiche
geziret mit einer chrone.
nach wirdichleichem lone
chan der helt wol werfen.
solt ich von im sterben,
ich wolt im doch der warhait iehen,
so chuener helt wart nie gesehen,
so der ist, der mir die wunden slueg.
sein schilt ist pla, den er da trueg,
dar auf ein weizzez pantel,
daz waffen trait der degen snel.
sein helm, sein guersit ist al pla,
von fewer roter varbe al da
luechten dar aeus stern.
man moechte in sehen gern,
da man nicht angest soelte han
auf den selben werden man
und welt ir nicht erwinden,
ir welt den degen vinden,
so wartet einez vanen weyt,
daz ist ein plancher sameit,
dar inne von zobel ein pantel,
da vindet ir den degen snel.>
der chuenich ekunaver sprach:
< swaz mir laidez ie geschach,
daz chuemt von den schulden sein.
ez ist garel, der veint mein.>
den wunten chuenich ardan
hiez er zen herbergen dan
an seinen gemach reiten.
man hort an allen siten
deu swert vil laut erchlingen
und fewer aeuz helmen springen
von vil ungefuegen slegen.
ekunaver, der werde degen,
suechende in den streit rait,
wa er den stolczen helt gemait,
garel, den degen, funde.
in vil churczer stunde
sach er den vanen gegen im choemen,
alz ich daz maer han vernomen,
mit dem reichen pantel.
der ellens reiche garel
verre vor den seinen strait.
swaz im der veinde wider rait,
die valt er nider auf daz lant
mit seiner ellenthaften hant.
alz in ekunaver ersach,
er rant in an und sprach:
< ir arnet al mein hertzenlait.
vil manigen ritter unverzait
hat mir erslagen ewer hant.
darumb muezet ir mir ein pfant
geben, daz euch rewen mag,
oder ich wil fuer disen tag
nimmer mer werden wert.>
mit ellen hueb er auf daz swert
und slueg mit chreften auf den helt.
garel, der degen aeus erwelt,
zue dem werden chuenige sprach:
< swaz eu von meiner hant geschach,
daz ist allez ein nicht
da wider, daz eu noch geschicht.
e ich von hinnen cher,
ir muezet artus sein er
lazzen, mag ich euchs erpiten.>
mit unverzaegleichen siten
ietwederr auf den andern dranch.
da waz von swerten grozzer chlanch,
do die zwen hauptman
mit streit chomen ein ander an.
ekunaver, den reichen,
sach man ritterleichen
auf gareln slahen manigen slag,
den er doch harte ringe wag.
er mochte sein nicht versneiden,
elleu waffen muezten meiden
den helm, den schilt, daz guersit.
garel ein wunden weit
dem chuenige ekunaver slueg
duerch den helm, den er auf trueg,
daz in daz pluet gar begoz.
garels chraft waz so groz,
der het wol zwelf manne chraft,
dez wart er dike sigehaft.
dez half im wol daz vingerlein,
daz im gab albewin.
dar zue half im wol daz swert,
dez ekke waren also wert,
da vor mochte nicht gestan.
dar zue het der degen an
ein harnasch, daz nie swert versnait.
auch waz der degen unverzait
ein ritter guet in streitez not.
dez lag von seinen handen toet
vil manich chuener wigant.
do dez grozzen schaden enphant
ekunaver, daz er waz wunt,
do wart der degen an der stunt
vor zorn grimmichleich gemuet.
auf gareln slueg der helt guet
vil manigen slag so chreftichleich,
und waer garel, der ellens reich,
so wol gewaffent nicht gewesen,
er moechte unsanft sein genesen
von dez werden chuenigez hant.
do ekunaver, der wigant,
wart inne, daz sein guet swert mait
meinez heren garels wappenchlait,
daz wart im harte swaer.
nu gedacht der degen maer:
< ich wil versuechen, ob ich chan,
ob ich disen chuenen man
von dem oersse moechte pringen.
ich wil mit ringen
an im mein hail versuechen paz.
ich han wol erfunden, daz
in mein swert nicht gewinnen chan.>
mit hurte rant er an den man
und umb vie den starchen helt.
er wolt den degen aus erwelt
mit ringen han betwungen.
in daucht, im waer gelungen,
do er begraif den werden degen.
garel chunde auch ringens pflegen.
sein chraft waz gein im gar ein wint.
er zukcht in alz er waer ein chint
aus dem satel und lait den starchen man
fuer sich auf sein chastelan.
alsus viench er den werden man
und fuert in mit gewalt dan
einhalb aus dem streit.
do er chom an die weit,
dez werden chuenigez an der stat
er zwelf ritter hueten pat.
die under wunden sich sein zehant.
si namen von dem wigant
helm, schilt und swert.
do fuerten si den degen wert
von dem streit ueber velt
in meinez herren garels gezelt.
da behielten si in uencz an die zeit,
daz ein ende nam der streit.
do garel den chuenich gevie,
nu hoert, wie ez do ergie.
sein werde man,
die wolten in erloeset han
mit streit, dez mochte nicht geschehen.
man mocht alrerst streiten sehen
von seiner massenie wert erchant.
die werten ir er und ir lant,
alz guet ritter solten,
wan si nicht enwolten
hinder sich entweichen einen fuez.
si taten in dem streit puez
dez lebens manigen ritter snel.
nu waz der werde garel
wider zue dem streit choemen,
der het grozzen schaden genomen
an seinen mannen, daz waz im lait.
mit slegen er duerch die poynder rait
under ekunavers vanen.
er begunde alle die seinen manen,
daz si nach dem sige rungen.
ritterleich si drungen
nach ir herren mit ir vanen prait.
garel vor in mit hurte rait.
sein sleg mit chreften gaben schal.
vor im viel manich helt ze tal
von dem oersse auf daz graz,
der vil ser verhawen waz.
da wart ein michel dringen
und von swerten grozzez chlingen,
do die vanen paide
zesammen auf der haide
choemen hurtichleich gevarn
ietwederhalb mit grozzen scharn.
dem vanen mit dem pantel,
dem volget manich ritter snel.
auch fuer mit maenleichem site
dem vanen manich ritter mit,
dar inne der greiffe swebet
dem geleich, alz ob er lebet.
von chanadich die fuersten reiche,
die werten sich vil ritterleiche.
swie in waz missegangen,
daz ir herre waz gevangen,
da wider wolten seine man
vil gern ein pfant gewunnen han.
daz wart versuechet genueg.
garel ir in dem streit slueg
so vil, daz ez belaib an zal.
da waz wueffen unde schal
und von storie groz gedranch.
vil maniger an seinen danch
von dem oersse wart gevalt.
garel, der maer degen palt,
mit hurte choem gedrungen,
da vil swerte auf in erchlungen
under ekunavers vanen prait,
manich ritter unverzait,
die fueren dem selben vanen pey.
garel, der degen valschez vri,
an den selben ruerte,
der den vanen fuerte
und valt in nider auf daz lant,
garel, der zir wigant,
mit einer tieffen wunden.
do muestens an den stunden
entweichen, die von chanadich.
garel ervacht al da den sig.
garel und sein man
die hueben sigeleichen an
und schriten< nantez> alle.
mit dem selben schalle
wart umbe gechert daz grozze her,
daz mit maenleicher wer
pracht ekunaver, der chuenich reiche,
zue dem streit ritterleiche.
die sach man nu entweichen
mit schaden vollichleichen,
do in der van wart gevalt,
dez engalt vil manich degen palt.
werleichen fluehen si do dan.
hoch meins hern garels van
ob seiner schar swebt,
recht alsam ez lebt,
sach man dar inne ein pantel glesten.
die chunden von den gesten
wurden umbe getan.
aeus galis der fuerste gilan
seinen vanen auf werffen hiez.
retan, der fuerste, nicht enliez,
er iaget mit seinem vanen nach.
dem edeln fuersten waz auch gach,
gilam, dem degen chuene,
aeus seinem vanen gruene
erschain ein lew gold var.
< galis> rief dez heldez schar.
der helt von rivirs gerhart
mit den seinen auf der vart
mit lauter stimme nach iagt.
eskilabon, der unverzagt,
der iaget snellichleiche.
der degen ellens reiche,
tyofabir, der schanden vrie,
der begunde< merchanie>
rueffen und alle sein man.
dez werden garels van
waz pei den veinden staetichleich.
vil manich degen ellensreich
auf der fluecht erslagen wart.
man sach auch auf der nach vart
den vanen mit der chrone
pey den veinden schoene.
man horte da manigen grozzen schal,
vil vremder chrie da erhal,
do deu entschumphentewer geschach.
auch sach man auf der fluecht nach
vil panir und vanen gahen.
wuergen, slahen, vahen
sach man da manigen werden man.
also fluhen si do dan
uentz an den fuert, da het sich
bechovert der chuenich helpherich
und der chuenich ardan,
von rivelancz der werde man,
und von gandin der chuenich rubert
und ammilot, der degen wert.
die hielten an dez wazzers fluet
mit unverzagtem muet.
si wolten gern pringen dan
ir mag und ir werde man.
suest hielten deu chuenig reich
pey dem fuerte werleich
und hulfen manigem aus der not,
der da waer gelegen toet,
der von in errettet wart
auf der fluechtichleichen vart.
die so ser waren wunt,
daz si an der selben stunt
nicht moechten wol gestreiten,
die hiez man ueber reiten,
daz si der veint da icht enpiten,
die mit maenleichen siten
iagten nach an zaghait.
vil manich wunter ritter rait
fluechtich ueber daz wazzer dan.
nu choem eskilabones van
vor den andern verre her geiaget
und tyofabir, der unverzaget.
dez van waz auch herfuer genomen.
die mit den poygen waren choemen
vor dem vanen an die ritterschaft.
da wart vil maniger schadhaft
pei dem wazzer an dem fuerte.
nu choem mit poynders hurte
garel mit seinem vanen prait.
pey dem aller naechste iait
gilam, der edel fuerst palt
und der herczog von pergalt.
den vanen mit der chrone,
den sach man chomen schoene
an die veinde ritterleiche.
von turtuse der lantgrave reiche
und der fuerste aus argentin,
chlaris mit dem vanen sein,
die iagten snelleich nach.
gerhart von rivirs prach
die ersten luken duerch die schar.
nu choem auch hurtichleichen dar
elimar von anferre.
von gandin der fuersten herre,
rubert, der chuenich reiche,
vil vermezzenleich
elimar, den fuersten, slueg,
der von anferre den vanen trueg,
und valt in von dem oersse toet.
ein fuerste, der hiez elinot,
zukcht den vanen gahez wider,
der lag langer nicht da nider,
do elimar, der werde degen,
in dem streit waz gelegen
von dem werden chuenich toet.
nu wart gerochen deu selbe not
von seinen schar genozzen seit,
die sluegen manige wunden weit.
rubert, der chuenich von gandin,
enphie grozzen schaden und al die sein.
da waz iamer und not.
dez werden elimares toet
wart wol gerochen an der stunt.
pedew erslagen und wunt
wart da manich ritter wert.
von gandin der chuenich rubert
mueste in den furt entweichen
mit schaden vollichleichen,
wan im der seinen waz erslagen,
ich hoert deu aventewer sagen,
so vil, daz ez belaib an zal.
die von anferre daz wal
behabten mit gewalt.
da wart vil manich degen palt
in dem wag ertrenchet
und an den grunt gesenchet.
von rivelanze ardan,
er und alle sein man
heten fliechens sich bewegen.
helpherich, der werde degen,
muest in den fuert entweichen
und doch unlaesterleichen,
wan er mit seiner manhait
vil manigen ritter unverzait
von den veinden loeste dan.
suest streit der hoch gelobt man
vil maenleich, swie er waer wunt.
nu choem auch an der selben stunt
mit vil maenleicher chraft
oygeones und sein geselleschaft
in den fuert gedrungen.
lazza chlingen, wie da chlungen
deu swert den helden an der hant.
da wurden liechte ringe entrant
von vil nitleichen slegen.
nu choem der ellens reich degen
garel gehurtet in den fuert.
gilam mit seinem vanen ruert
in den fuert, dez lag vil maniger toet.
daz wazzer wart von pluet rot.
von dem streit an der enge
sich hueb ein groz gedrenge.
e si gefluechen duerch den wag,
vil manich helt da toet lag,
der doch wol waz ze chlagen.
ich het eu vil ze sagen,
waz wunders in dem fuert geschach.
garel mit seinem fanen prach
duerch den furt an daz lant,
da helpherich, der wigant,
het wider geworfen maenleich
und ammilot, der fuerst reich
und der chuenich rubert.
si beschutten manigen ritter wert,
der da beliben muest sein.
da tet vil maenleich ellen schein
von rivelanze ardan.
helpherich, der starche man,
waz durch seinen helm versniten.
mit vil maenleichen siten
wert sich der chuene man.
garel den chuenich ardan
het auch e verseret,
dez schad wart gemeret.
garel mit poynders hurte
an den chuenich ruerte
und slueg den chuenen wigant
mit seiner ellenthaften hant
duerch den schilt und duerch den halsperch,
swie vest daz staelein werch
waer, daz er an im trueg,
daz in dez schaden dauchte genueg,
den er da het gewunnen.
moecht er im sein entrunnen,
daz het er gerne getan.
garel, der vil chuene man,
den chuenich mit zwain wunden viench.
nu hoeret, wie ez do ergiench.
helpherich und rubert
und ammilot, der degen wert,
die muesten nu entweichen
und doch unlaesterleichen,
si cherten dike werleich.
von nasseran helpherich,
dez lob vor schanden waz bewart,
den ergacht von rivirs gerhart
auf der fluecht an der stunt,
wan daz der edel chuenich waz wunt,
so het er sich dez wol erwert,
daz im der preis nicht waer beschert,
daz er in vienge mit gewalt.
nu het der maer degen palt
sich erpluetet und erstriten,
iedoch mit maenleichen siten
slueg er daz swert vil ungespart
dem werden degen gerhart
duerch den helm an den stunden,
daz im von der wunden
ein pach floz und daz der helt
gerhart, der degen aeus erwelt,
vil ser zuernen began.
helpherich von nasseran,
den viench der helt an der stunt.
si waren paid ser wunt.
do helpherich, der chuene man,
von den seinen wart gefueret dan,
die waeren im gern ze helf choemen,
dez wart vil manigem da benomen
daz leben in vil churczer zeit.
mit schaden endet sich der streit.
eskilabon und gilan
und tyofabir, der werde man,
und der herczog von pergalt,
die cherten umb mit gewalt
rubert, der chuenich von gandin,
er und alle die sein
muesten fliechen, dez twanch si not.
den herczogen amilot
chlaris, der fuerst aeus argentin,
umb cherte und alle die sein.
da wart deu tschumphentewer prait.
den veinden aller naechste iait
der aeus erwelt garel.
den fanen mit dem pantel
sach man iagen schoene.
den fanen mit der chrone
der fuersten von anferren,
den sach man pei ir herren
aller naechste den veinden nach.
eskilabonez fanen man sach
die veinde snelleich iagen.
vil ungeleich einem zagen
iait der fuerste gilan
und von pergalt der werde man
und der lantgrave reiche,
von turtuse der maenleiche.
chlaris iaget auch auf der vart
und von rivirs gerhart
und auch der degen tyofabir.
ir suelt daz gelauben mir,
da waer pfandez vil bestan,
waeren irew chastelan
nicht so mued gewesen,
so waer do phandez aeus gelesen
vil, wan daz deu oersse nicht mer
moechten. do der chuenich her
garel den sig het erstriten
und in die veinde waren entriten,
die da entrinnen moechten,
und in nicht mer entochten
deu oersse von der arbait,
alz mir deu aventewer sait,
garel, der degen, an der stat
die fanen wider cheren pat.
da wart nicht verrer nach geiaget,
si zogten wider, so man saget.
eskilabon, der hoch geporn,
der pliez sigeleich ein horn,
daz ez ueber al daz her erhal.
ueber daz wazzer auf daz wal
chertens alle gemain.
etesleichez vreud waz chlain,
der sein vreunde het verlorn,
so het auch maniger vreud erchorn,
dem da waz wol gelungen.
mit iamer waz betwungen
vil nach daz her ueber al.
si riten suechen auf daz wal.
so vant der seinen prueder da,
der seinen vater anderswa,
der vater seinen suen da pey,
dez hercze wart vor vraeuden vrei,
so vant der man seinen herren,
dem muest auch vraeude verren,
so vant der herre seinen man,
der moechte auch iamer nicht verlan.
suest suechtens alle geleich,
arm und reich,
ir mag, ir man, ir chuenne.
da waz swacheu wuenne
in dem her ueber al.
ir vreunde truegens ab dem wal,
die si heten verlorn.
vil manigen ritter aus erchorn,
die in dem streit waren erslagen,
die hiez der werde chuenich tragen
zue ein ander und gepot dar zue,
daz man si dez morgens frue
schoen scholt begrawen.
die edeln wurden auf gehaben,
die si wolten fueren dan.
der chuenich und alle sein man
wurden dez ze rat,
wan ez waz nu so spat,
daz si nicht moechten fuerbaz choemen,
da wart herberg genomen
auf daz pluet varbe wal.
da lag mit chrancher vreuden schal
daz her die nacht uentz an den tag.
vil manigen reichen beiach
namen, die daz solten nemen.
die nemens wolt gezemen,
die funden grozze reichait.
do sich daz her nider gelait,
die nacht si schueffen ir gemach.
dez morgens, do der tag auf prach,
garel, der preis erchande,
nach al den fuersten sande,
die da mit chreften lagen
und der roete pflagen,
die choemen fuer den wigant.
mit den beriet er sich zehant,
daz si herbergten anderswaer.
daz velt waz mit toeten gar
bestreut und auch von pluet naz.
si muesten herbergen fuerbaz
von dem wal an eine schoene stat.
garel im gewinnen pat
einen poten, den er sande dan
hincz der chlause, da er het lan
malseron und charabin,
zirdos und den vettern sein.
den enpot er seinen dienst dar,
daz si ir trewen naemen war
an im, daz dient er immer mer.
im waer manich ritter ser
wunt worden in dem streit,
daz si in churczer zeit
zue im choemen, daz hiez er si piten
mit vil zuechtichleichen siten,
und ir trewen an im gedaechten
und die salben mit in praechten.
im waer ir genaden not,
ez waer wunt unde toet
in dem streit manich werder man.
den poten pat er gahen dan.
der pot straich dan. do daz geschach,
zehant daz her auf prach
und fueren an ein schoen stat.
garel die wunten fueren pat,
die toeten hiez er paren,
die dez wert waren,
daz sis ze lande fueren wolten.
waz si iamers mit in dolten
von chlaegeleichem laide.
ueber die praiten haide
zogten muezzichleichen dan
garel und sein man.
si muesten samfte reiten.
ez wart pei niemans zeiten
ein streit gestriten so herter mer.
si fuerten manigen degen her,
der ser waz verschroten
und auch vil manigen toeten,
si muesten dester samfter varen.
garel pat daz her bewaren
den herczogen von argentin,
daz er und al die sein
sicher waeren auf den wegen.
chlaris, der vil werde degen,
phlag der nach huet und sein man.
auf einem pluemen varben plan
waz nu herberge genomen.
do si waren ze gemach choemen,
und sich daz her geleget nider,
garel hiez im pringen sider
die fuersten alle geleiche.
die choemen zuechtichleiche,
da si den chuenich funden.
der pat si an den stunden
zuechtichleichen siczen.
er sprach mit gueten wiczen:
< ich han duerch daz nach eu gesant,
wir haben erstriten dicz lant
und den chuenich gevangen.
daz ist also ergangen,
daz uens goet hat geeret
und unsern preis gemeret.
ir sult mir geben ewern rat,
seit ez so darumbe stat,
wie ich nu werfe oder var,
daz stet an ewerm rat gar.
mir chund die er nicht sein geschehen,
wan von ewerr helfe, dez muez ich iehen.
ir habt an mir so wol getan,
daz ich vil gueten willen han,
daz ich ez immer dienen sol.
ich getraw eu noch gnaden wol,
daz ir mir ratet mein er.
ewers ratez und ewer ler
volge ich gerne sicherleiche.>
von pergalt der fuerste reiche
sprach:< herre, ich wil eu raten daz,
swer icht pezzers weiz, der rat eu paz,
ir habt durch artuse not erliten
und disen streit duerch in gestriten,
dem antwurt in sein gewalt
ekunaver, den degen palt.
nemt dez chuenigez sicherhait.
haizet eu dez sweren ainen ait,
daz er mit eu da hin var
und fuert auch mit eu dar
von rivelanze den chuenich ardan
und helpherich, den chuenich von nasseran.
den vie von rivirs gerhart
auf der fluechtichleichen vart
einhalb dez wazzers, da vil werleich
hielt der werde chuenich reich.
pittet gerharten, daz er eu den man
antwurte, daz ist guet getan,
und pitet die fuersten reiche
alle gemainleiche,
daz si mit eu varen da hin.
daz wirt an preis eu ein gewin.>
der rat geviel dem chuenich wol.
er sprach:< vil gern ich dienen sol
ewern getreweleichen rat.>
eskilabon, den helt, er pat
und gilam, den wigant,
daz si ir trewen waeren gemant
und mit im gein pritanien riten
und im die fuersten hulfen piten,
daz si mit im fueren dar.
do lobten im die werden gar,
si fueren, swa er wolte varn
mit ir streit mueden scharn.
dez vreud sich her garel.
ekunaver, der degen snel,
hiez er pringen sa zehant
und von rivelanze den wigant,
ardan, den chuenich reiche.
von nasseran helphereich
gerhart, der degen palt,
in meins hern garels gewalt
antwurt duerch sein pet.
garel, der ie daz peste tet,
hiez die chuenich pringen dar.
ekunaver, der degen chlar,
wart fuer den werden garel pracht.
si pat der chuenich wol geslacht
zue im sitzen, daz geschach.
mein herr garel do sprach:
< ekunaver, chuenich reiche,
ir habt gelebt so wirdichleiche
mit eren her pei ewerr zeit,
dez eu deu warhait volge geit,
wan ewer lob, ewer hoeher nam
ist vrei vor laesterleicher scham,
ewer preis vil weiten ist bechant.
nu pin ich her in ewer lant
mit meinen vreunden geriten
und han al hie mit eu gestriten.
daz ist also ergangen,
daz ir hie seit gevangen
und den sig habt verlorn.
edel ritter aeus erchorn,
nu wil ich eu dez nicht erlan,
ir muezzt artuse ze puez stan,
daz ir im so vraeveleiche
wider puet in seineu reiche.
daz muet den chuenich vil ser.
im geschach so lait nie mer,
so daz ir in ziget falschait.
ez waz auch mir von herczen lait,
wan artus ganze trewe hat.
er geriet nie chainen falschen rat,
alz er von eu wart gezigen.
hiet ir die selben red verswigen,
daz waer eu nu ze staten choemen.
von ewerm poten wart vernoemen
ewer potschaft al ze vraeveleiche.
dez muezet ir den chuenich reiche
da haim gesehen und muezet sein
sein gevangen auf die trewe mein.
dez wil ich von eu nicht enpern.>
der chuenich sprach:< ich muez geweren
euch, swaz ir gepietet mir.
doch getrawe ich eu wol, daz ir
an mir hoehet ewern preis>,
also sprach der degen weiz,
< wan ich tuen gern, swaz ir mich
haizzet tuen, dez muezz ich
eu volgen an meinen danch.
ich pin an hohem muet chranch
worden und an vreuden gar.
swaz ich noch leb meiner iar,
so muez ich immer traurens phlegen.
mir ist so manich werder degen
in dem streit gelegen tot,
den ir trewe daz gepot,
daz si mir dienten willichleich.
nie chain chuenich wart so reich,
het er so manigen werden man
verlorn, alz ich verlorn han,
er mueste vraeude sich bewegen
und immer herczenlaidez phlegen.
dar zue ist mein maisteu not,
ich fuerchte, daz vor lait sei tot
gloutite, deu chueniginne,
deu ich von herczen minne
fuer elleu weib, die weil ich leb.
goet mir daz geluchke geb,
daz si vor lait nicht sterbe
oder daz ir icht erwerbe
deu chlag, daz si verliez den sin.
ez waer mir an vraeuden ein gewin,
der ir sait, daz ich noch waer gesunt.
daz tuet ir laider niemant chunt.
da von fuerchte ich daz rain weib
verliesen. zweu sol mir der leib,
ob daz geschicht, nu enwelle goet.
ich han doch laster und spot
und herczen chumberz genueg.>
garel, der stolcz und der chlueg,
der sprach zue dem chuenich reich:
< her chuenich, welt ir getrewleich
mir geben ewer sicherhait,
so wil ich euch auf ewern ait
lazzen reiten, daz ir nach mir vart,
und ewer zucht dar an bewart,
in daz artusez lant.>
darumb pot er sein hant,
pedeu sein trewe und seinen ait,
daz er der verte waer berait.
er wolte mit im reiten
und wolte nicht langer peiten,
swenne er gesaech deu chuenigin.
daz lobt er pei den trewen sein.
ardan und helphereich,
die gaben paide willichleich
ir ritterleich sicherhait,
daz si der verte waeren berait,
so si ir her gesanden
haim zue ir landen,
si choemen in churczen stunden,
so si recht erfunden,
waz si laeut heten verlorn.
garel, der degen hoch geporn,
nam dez ir trewe. do daz geschach,
fuer daz gezelt man choemen sach
malseron und charabin,
zirdos und den vettern sein.
dem chuenig saget man maer,
daz da chomen waer
die risen. alz er daz vernam,
do gie der degen lobesam
gein in und enphiench vil minnichleich
die vier risen. der chuenich reich
tet in seinen chumber chunt.
er sprach:< mir ist hie worden wunt
meiner manne und meiner vreunde vil.
vil gern ich umb euch dienen wil,
daz ir mir deu machet gesunt.>
malseron sprach an der stunt
zue gareln, dem ellens reichen:
< wir tuen vil willichleichen,
swaz ir gepietet und swaz ir welt.>
dez danchte in der werde helt
mit worten fleizzichleiche.
garel, der ellens reiche,
saget den risen an der stunt,
waz im der fuersten da waz wunt.
gilan, der degen wert erchant,
wart gepunden sa zehant
vil schoen und wol bewart
und von rivirs gerhart.
die wurden schier gesunt
von der salben chraft in churczer stunt.
garel zue den risen sprach:
< ez hat von wunden ungemach
ekunaver, der chuenich reich.>
er pat si zuechtichleich,
daz si im sein wunden
duerch seinen willen punden
und zwain andern chuenigen reich,
ardan und helphereich.
die waren pede ser wunt.
die risen vragten an der stunt:
< ist ez also ergangen,
ist ekunaver gevangen
und helphereich von nasseran
und der chuenich ardan,
so habt ir hoheu pfant beiagt.
eu ist der saelden tag betagt,
ewer degenhait ist worden schein.
lat mich den lieben herren mein
hailen>, so sprach malseron,
< duerch ewer wirdichait lon.>
garel sprach:< mir ist nicht lait
duerch sein hoech wirdichait,
ob er schier wirt gesunt.>
ekunaver wart an der stunt
gepunden schoen und helphereich
und ardan, der chuenich reich,
von rivelanze der milte,
den tugende nie bevilte.
man bant si schoen. do daz geschach,
zirdos zue ekunaver sprach:
< nu wizzet, herre, mir ist lait
ewer vanchnuesse duerch ewer wirdichait
und duerch ewer tugent manichvalt.>
charabin, der degen palt,
malseron, der starche helt
und zirigon, der degen aeus erwelt
chlagten dez chuenigez ungemach.
ekunaver, der chuenich sprach:
< got lon eu, daz eu mein ungemach
ist lait. ob eu von mir geschach
icht, daz beswaeret ewern muet,
ich pit euch, maeren helde guet,
die weil ir bei mir geruechet sein,
dez sult ir duerch den willen mein
und duerch ewer zuecht vergezzen gar
lauterleich an allen var.>
die risen danchten im genueg.
ekunaver, der degen chlueg
von meinem hern gareln urlaub nam,
helphereich tet auch alsam
und der chuenich ardan.
si wolten ir mag und ir man
suechen auf der walstat.
garel ekunavern pat,
daz er die werden toeten,
die ser waeren verschroten,
hiezze begraben al geleich.
daz lobt im der chuenich reich.
urlaub wart al da genomen.
er pat si schier her wider chomen.
daz lobten im die werden man.
also riten si von dan
und cherten rechte gein dem wal.
chranch waz ir vrauden schal.
da der streit waz geschehen,
da moechten si ir vreunt sehen
vil manigen ser verschroten.
si suechten under den toeten,
ob si icht der werden heten verlorn.
ekunaver, der hoch geporn,
sach vor im ligen einen schilt.
der tugende reiche degen milt
erchant wol deu wappen dran.
er sprach:< owe, daz ich ie gewan
den leib. wa ist der werde degen,
der dez schiltez solt phlegen?
disen schilt trueg der chuenich her
von chalde. sein goet iupiter,
der ist hie reichleichen an.>
nu sahen si dort ligen den man,
dem waz daz haubt ab geslagen.
alrest do begunden si chlagen
von herczen chlaegleichen.
ekunaver, der trewen reiche,
hueb in aus dem pluet
mit vil trawrigem muet.
er sprach:< owe, salatrias,
waz tugende an deinem leib waz,
deu ist mit dir erstorben gar.
hetest du genomen der tauffe war,
so waer dein toet vil chlaegleiche.
dein leib waz ganczer tugent reiche,
dein toet geit mir herczenlait.
du waert ein degen unverzait,
getrewe und milt.
dein hercze nie bevilt
ritterleicher wirdichait.
da von ist mir dein sterben lait.>
suest truegen si den werden man
von dem wal auf den gruenen plan,
den werden degen milt,
und dachten in mit dem schilt,
den trewen degen her.
si riten suechen mer.
helphereich, der wigant,
den chuenich von yserterre vant
ligen in dem pluet erslagen.
ob dem hueb sich grozzez chlagen.
ekunavers vraeud waz verzert.
er sprach:< mich hat der toet verhert
aller meiner vraeuden gar.
ei, aeus erwelter degen chlar,
vil werder chuenich angenis,
wer sol nu deinen hohen preis
er werfen, seit du pist erslagen?
ich mag dich wol von schulden chlagen.
du waert von hoher art mein mag.
owe, daz ich nicht toet gelag
fuer dich, daz sei goet gechlait.
dein preis, dein hoheu wirdichait
waz so hoch, so lanch, so weit,
ich waen, nicht pei diser zeit
in allen chuenich reichen
dir ie man moechte geleichen
an milt und an manhait.
dein toet hat mir mat gesait
an vraeuden immer mere,
getrewer degen her.
zue wem sol ich nu haben trost?
ich pin immer unerlost
von chlaegleichem ser,
ich ueber winde nimmer mer
deinen tot sicherleich.>
do sprach der chuenich helphereich:
< her chuenich, ir sult ze mazzen chlagen.
wir wolten gerne mit eu tragen
ewer chumberleich swaer,
ob daz also waer,
daz ez in icht mochte gefrummen.
nu mag im nicht ze staten choemen,
swaz wir ob im wainens phlegen.
wir sueln disen werden degen
tragen auf den gruenen plan
zue salatrias, dem werden man,
und gahen hinnen sa zehant
und hewen disen wigant
aus dem pluet>, sprach der degen,
< und lazzen goet der sel phlegen.
vart haim, gebt ewern laeuten trost,
die sint traurens unerlost,
die waenent, daz ir verdorben seit
und troestet auch, daz ist an der zeit,
die chueniginne trewen reiche.
ich waiz wol, daz deu herczenleiche
chlaget umb eu, deu guet.
nemt si von unmuet,
daz haizze ich willeich getan,
wan mit chlagen niemant chan
sein not ueber winden.
alrest sol man vinden
an eu, ob ir seit ein man.
lat ewer chlagen, daz ist guet getan.
wir muegen mit chlagen nicht wider choemen
der flust, die wir haben genomen.
ir suelt genaedichleichen
die armen und die reichen
troesten nach ir laide,
die iaemerleiche augen waide
an ir vreunden muezen sehen.
ich wil dez mit der warhait iehen,
daz hie gestriten ist ein streit,
daz her seit adams zeit
so herter streit nie geschach.
wir haben lait und ungemach
pedenthalb enpfangen.
nu ist ez so ergangen,
daz wir nicht muegen wider choemen
der flust, die wir haben genoemen.
da von ist daz also guet,
daz ir habet gueten muet.>
ekunaver do sprach:
< mein guet muet, mein vraeud, mein guet gemach
hat vil gar ein end genomen,
wan ich mag nimmer wider choemen
der grozzen flust, daz ist war.
da von muezz ich meineu iar
immer mer trawrich sein.
ez ist wol worden an mir schein,
daz mein goet nicht geruechen wil.
meines laidez ist so vil,
daz ich pin aller vraeuden vrei,
wan mir wont herczen chumber pey
und ist mir vraeud verre.
angenis von yserterre
hat mein vraeude mit im hin.
nach im ich immer traurich pin.
dar zue ich verlorn han
hohe mag und werde man,
die ich nicht wol verchlagen mag,
wan al mein vraeud an in lag.
mit wem sol ich nu vraeuden phlegen,
seit ich so manigen werden degen
in dem streit han verlorn,
die ich mir ze vraeuden het erchorn?
da von sol niemant gueter mir
wizen, ob ich vraeud enpir,
wan alle mein vraeude ist mit in toet.
daz ich si chlag, dez get mir noet.>
von rivelanze ardan
sprach:< man sol den biderwen man
da pei erchennen, ob er sein lait
recht und redleich trait.
da von wirt er gepriset.
swer euch rechte weiset,
her chuenich, dem suelt ir volgen nach.
lat eu mit chlag nicht sein ze gach.
wir haben doch herczen laidez vil.
fuer war ich eu daz sagen wil,
swer euch siecht so ser chlagen,
da von muezz manich man verzagen,
den auch chumber twinget
und mit noeten ringet,
dem mag und vreunt hie sint toet.
den suelt ir chlaegleich not
benemen und ir ungehab
und tuet euch selber chlag ab.
ob ir weisleich tuet,
so troestet die laeute, daz ist guet.>
ekunaver sprach do:
< seyt mir mein dinch ist choemen so,
daz ich schaden und lait
han gewunnen und daz mir ist berait
immer werndeu rewe,
so muezz ich duerch mein trewe
mich durch die laeute gehaben wol.
doch muezz ich iaemerleichen dol
an meinem herczen leiden.
wie moechte ich daz vermeiden,
swenn ich gedenche, daz ich han verlorn
so manigen ritter aeus erchorn.
doch suel wir hie nicht langer wesen.
wir sueln die da sint genesen
troesten nach ir lait.>
von dem wal auf die haid
den chuenich von yserterre
si dannen truegen verre
mit iamer an daz gruen graz
zue dem chuenich salatrias.
da legten si den chuenich milt
und dachten ueber in seinen schilt.
suest liezzen si die toeten da.
nach der pluet varben sla
riten si do palde dan
gein dem fuerte, die drei man.
ekunaver, der wigant,
pei dem fuert an dem stad vant
seinez volchez ungezalt erslagen.
daz hort man den chuenich chlagen
vil harte chlaegleiche.
der degen iamers reiche
ueber den fuert chert,
da sich sein iamer mert.
do vant er auf dem gruenen plan
seiner mag und seiner man
so vil erslagen, daz daz gruen graz
mit toten gar bestreut waz.
die chlaget der chuenich wol geporn.
er sprach:< ich han an euch verlorn
ein flust, deu mir vil nahen leit
an dem herczen ze aller zeit.
ich muezz eu chlagen immer mer.>
der getrewe degen nicht ze her
chert gein boiferamunt, der hauptstat.
deu aventewer uens wizzen lat,
rubert, der chuenich von gandin,
und deu guet chuenigin
und ammilot, der werde degen,
die heten sich nu dez bewegen,
daz si nicht wolten piten.
si wolten suechen reiten
den chuenich, war er waer choemen.
deu chuniginne het dez nicht vernoemen,
wie ez im waer ergangen,
ob er waer gevangen
oder ob er waer gelegen toet.
ir iamer und ir hertzen not
waz groz und iaemerleiche.
suest waz deu chueniginne reiche
und dise zwen werde man
geriten von der puerge dan
mer danne einer meil prait.
auf dem velde in widerrait
ekunaver, der chuenich reich,
ardan und helphereich.
do si dort gein in sahen
ueber daz velt gahen
die chueniginne und die zwen man,
do sprach der chuenich ardan
zue ekunaver:< ir muegt wol iehen,
die wir dort gein uens reiten sehen,
daz ez deu chueniginne sei.
ich waen, ir hercze icht iamers vrei
si von grozzer swaer.
si wil deu rechten maer
selbe wizzen, wie ez umb eu sei choemen.
ich waen, si hab noch nicht vernomen,
ob ir seit lebent oder toet.
der herczog ammilot,
der ist mit ir auf der vart,
der sich an streiten nie gespart,
rubert, der chuenich von gandin,
den sich ich pei der chuenigin
dort gein uens her gahen.
ich waen, in nie so nahen
leit an herczen mer gelag.>
< swaz ich sorgen ie gephlag,
der ist vergezzen an diser stunt,
seit ich die chueniginne gesunt
mit meinen augen han gesehen.
mir chunde lieber nicht geschehen>,
sprach ekunaver, der chuenich wert.
von gandin der chuenich rubert
bechande wol die drei man.
der edel ritter do began
der frawen troesten ir muet.
er sprach:< ekunaver, der ie waz behuet
vor schanden sicherleich,
und von nasseran helphereich
und von rivelanze ardan,
die drei hoch gelobt man
sich ich dort her gein uens choemen.>
do daz deu frawe het vernoemen,
so rechte liebe ir nie geschach.
in ir herczen si dez iach,
goet het genad an ir getan,
daz er ir vil lieben man
het ernert, dez vraeud sich ir muet.
vor lieb wart deu frawe guet
pedeu plaich und rot.
ir weibleich trewe ir daz gepot,
daz si allez dez verpflag,
swaz laidez ir an dem herczen lag,
dez waz vergezzen an der stunt,
do si den chuenich sach gesunt,
so recht lieb ir nie geschach.
eine ende het ir ungemach.
deu lieb si so ser begraif,
daz si unversunnen slaif
von dem pfaerde auf daz graz.
ekunaver choemen waz,
der erbeizte und die gesellen sein.
die getrewen chuenigin
hueb er auf und truektez an sein prust.
liebleich er sei chuest
und pat sei guetez muetez phlegen.
si sprach:< vil ellens reicher degen,
wis mir und goet willechoemen.
dein chunft hat mir gar benoemen
meinen grozzen ungemach.
swaz mir ze lait ie geschach,
dez han ich gar vergezzen.
mein hercze waz gar besezzen
mit sendleicher swaer.
gelaubet mir ein maer,
waert ir nicht her wider choemen,
ich hiet den toet nach eu genomen.
ich lob dez unsern herren christ,
daz ez also ergangen ist,
daz ir behalten habt daz leben.
die genad hat mir goet gegeben,
dem ich immer dienen sol.
ich getraw dez seiner guet wol,
er ergecz uens unserr swaer.>
deu frawe lobebaer
helphereich mit chues enphie,
ardan si nicht erlie,
si chuste in wainende und sprach:
< ewer flust und ewer ungemach
mich rewet al die weil ich leb.
goet uens daz geluchke geb,
daz wir der flust wider choemen
und dez schaden, den wir haben genomen.>
deu chueniginne vraget maer,
wie ez ergangen waer.
do sagten si der frawen guet,
daz si der degen hoch gemuet,
garel, het gevangen
und wie ez waz ergangen
und wez si heten ir sicherhait
gegeben. daz waz der frawen lait.
do deu frawe wol getan
vernam, daz ir vil lieber man
gein pritanien solte varn
und die vart nicht langer sparn,
daz wart ir herczen ungemach
vil haizze wainende si do sprach:
< nu sei goet allez unser lait
auf sein genad gechlait,
der mag uens noch ergetzen wol.
owe dez chumbers, den ich dol
umb dein rais, herre mein.
la mich dein gevert sein
in pritanischeu reiche.
daz wil ich sicherleiche
immer dienen umbe dich.
ich getrawe artus, daz er mich
lazze geniezzen der grozzen not,
die ich lait umbe meiner swester toet,
der elinotez toet erwarf,
daz si vor lait nach im starb.
daz waz artusez werder sun.
herre, du macht ez gern tun,
daz du mich lazzest varn mit dir.
du must daz wol gelauben mir,
sol ich hinder dir bestan,
ez muezz mir an daz leben gan
vor lait umb deinen leib.>
also sprach daz getrewe weib.
ekunaver do sprach:
< ich fuerchte, daz ir ungemach
gewinnet auf der verte.
deu rais ist al ze herte
frawen und auch ze verre.>
si sprach:< vil lieber herre,
ez wirt mir ein vil ringe vart.
mein rais, deu ist ungespart,
mag ez an ewern hulden sein,
herczen lieber herre mein,
lat mich nicht hinder eu bestan.
nu gelaubet, tugenthafter man,
daz ich muezz nach dir sterben.>
< ich lazze euch nicht verderben>,
sprach ekunaver,< frawe mein,
ir suelt der pet gewert sein.>
dez vraeud sich deu guet.
si waz in ir muet
her, daz si solte dan
varen mit ir lieben man,
dez vreut sich deu chuenigin.
rubert, der chuenich von gandin,
hueb deu chuenigin wert
sunder schanden auf ir pfert.
si riten mit ein ander dan.
ekunaver do began
ruberten sagen maer,
daz erslagen waer
salatrias und angenis,
die werden chuenige, die manigen preis
beiagten pei ir zeiten
in manigen herten streiten.
daz chlaget herczenleich
deu chueniginne trewen reiche
und der chuenich rubert.
deu chueniginne und die ritter wert
choemen in vil churczer stunt
in die stat ze boiferamunt.
da waz deu chlag manich valt,
daz si so manigen degen palt
in dem streit heten verlorn
und umb den chuenich hoch geporn,
daz si nicht westen, war der waz choemen.
vil schier heten si vernoemen,
daz der edel chuenich reich
und von nasseran helphereich
und von rivelanz ardan
waren choemen, der dreier man
gewunnen da von vraeuden vil.
fuer war ich eu daz sagen wil,
si wurden wol enpfangen.
do daz waz ergangen,
helphereich und ardan,
ietweder fuer, da sein man
lagen iaemerleiche.
die wurden vraeuden reiche,
do si ir herren sahen,
man sach sei gein in gahen
und enpfiengen ir herren alle
mit chrancher vraeuden schalle.
suest fuerten sis an ir gemach,
da man in fluest vil veriach.
ir vreunde waz so vil gelegen
toet, der muesten sich bewegen
die werden chuenich reiche.
do wart vil chlaegleiche
ir mag und auch ir man gechlagt.
vil manigen ritter unverzagt
hetens in dem streit verlorn.
die edeln chuenich hoch geporn
chlagten ser ir vreunde toet.
ekunaver, der chuenich gepot
den laeuten an dem lant,
die chuenen wigant,
die in dem streit waeren erslagen,
daz man die solte zesammen tragen.
er gepot, daz man ueber al
die werden suechte auf dem wal.
die dez wert waren,
die hiez er schoen paren.
die hohen wurden auf erhaben,
die andern schoen begraben,
swaz ir da erslagen waz.
angenis und salatrias,
die edeln chuenich wert erchant,
die wurden toet haim gesant
und mit in manich fuerste reiche,
die man chlaget chlaegleiche.
da waz ein schedleich streit geschehen.
man mochte da grozzen iamer sehen,
do man die toeten pracht.
ekunaver dez gedacht,
daz er der fuersten wunden
in vil chuerczen stunden
hiez balsmen schoen. do daz wart getan,
dar nach sant er mit iamer san
die toten haim vil wirdichleich.
do daz geschach, der chuenich reich
beraite sich zue seiner vart.
deu wart nicht langer auf gespart.
helphereich und ardan,
die paten ir mag und ir man
von in haim ze lant varen
und ir er wol bewaren
da haim in ir lande.
die chuenen wigande
urlaub von ir magen do
namen. der hercze waz unvro,
daz si von in muesten varen.
si paten goet ir leib bewaren,
daz er si pracht wider gesunt.
ietweder, der chuest an der stunt
ir mag und ir werde man.
suest muesten si mit iamer dan
von ir herren haim ze lant varen.
mit vil traurigen scharen
fuer ir volch von in dan.
si heten hinder in verlan
ir mag und ir vreunde vil.
der red ich nu gesweigen wil.
ekunaver, der chuenich reich,
der lie vil minnichleich
rubert, den chuenich von gandin,
in und al die ritter sein
von im haim ze lande varen.
er pat si goet vil wol bewaren
und dancht in umbe ir arbait.
im waz herczenleichen lait
ir flust und ir herczen ser.
da wart nicht gepiten mer.
urlaub namen die fuersten da
ze der chueniginne und anderswa.
suest fueren dan die geste.
der chuenich sein veste
und auch chanadich, daz lant,
antwurt in die hant
ammilotes, daz er der solte pflegen.
do lobt im der werde degen
ammilot, der trewen reiche,
daz er vil willichleiche
im dient nach dem willen sein.
er sprach:< vil lieber vetter mein,
ich bevilch dir laeut und lant
auf dein trewe in dein hant.
dein leib chan trewen walten.
du solt mir schoen behalten
daz lant duerch die trewe dein
und la dir wol enpholhen sein
mein laeut und al mein er.
ich han nicht sorgen mer
her wider haim umbe daz lant.>
ammilot, der wigant,
sprach:< goet lazze eu wol gevaren.
ich sol hie haim vil wol bewaren
alle ewer er sicherleich.
dezwar, daz ist willeich,
wan ich eu trewe laisten sol.
goet lazz euch wider choemen wol
nach ewerm willen, daz ist mein pet.>
urlaub nam er an der stet.
do deu chueniginne wert erchant
waz choemen in ir rais gewant
mit vier und zwainczich iunchfrawen,
die man gern moechte schawen.
die solten mit der frawen varen.
ekunaver chunt wol bewaren,
daz deu chueniginne rain
deu vart nicht fuer alain.
auch fuert der hoch gelobt man
vier und zwainzig chnappen dan
und zwelf iuncherrelein,
deu gaben von art liechten schein.
helphereich und ardan,
ietweder zwelf chnappen dan
mit im fuert auf die vart
und sechs chint von hoher art.
ekunaver, der maer,
zwelf starch saumaer,
die waren geladen al berait,
die truegen grozze reichait,
silber, goeld, gestainez vil,
ich waen und auch gelauben wil,
sameit und pfelle prait,
sein harnasch und reicheu chlait,
daz fuert man mit im dan.
helphereich und ardan,
die zwen chuenich falschez vrei,
den giengen zwelf saumaer pey,
die truegen in artusez lant
silber, goeld und reich gewant.
ir harnasch und ir wappenchlait.
suest heten si sich aeus berait.
si moechten da nicht langer sein.
der chuenich und deu chuenigin,
helphereich und ardan,
die fueren mit ir gezoge dan.
ammilot, der helt gemait,
mit den edeln chuenigen rait
hincz der chlause, da man noch vant
gareln, den chuenen wigant
mit seinem her auf dem plan.
sein vreunde und sein werde man,
die in dem streit wurden wunt,
die waren alle wol gesunt
von der gueten salben chraft
und von der risen maisterschaft.
ez waz nie man so ser wunt,
so man die salben dreistunt
dar an strich, er waer hail
und von der salben chrefte gail.
sust heten die risen manigen man
mit der salben auf dem plan
geschaiden von vil grozzer not,
der von den wunden waer toet,
wan daz si willichleichen pant
malseron, der wigant,
zirdos und charabin
und zirigon, der prueder sein.
die risen alle vier,
die machten da vil schier
manigen ritter ser wunt
wol varent und wol gesunt.
daz her lag schoen auf dem plan.
ekunaver, der werde man,
und sein weib, deu chuenigin,
und auch die gesellen sein
choemen geriten an der stunt.
daz tet man meinem herren gareln chunt.
dem helde saget man maer,
daz da choemen waer
ekunaver, der reiche,
und deu vil minnichleiche,
sein weib, deu chueniginne,
die faelschleich sinne
pei ir zeiten nie gewan,
deu wolt mit ir lieben man
in daz artusez lant,
und zwen chuenich wert erchant,
von rivelanze ardan
und helphereich von nasseran,
die waren paide mit in choemen.
alz er daz maer het vernomen,
dez wart er vro. zehant er pat
in zaigen herberge stat
sunder auf den gruenen plan.
durch ir gemach wart daz getan,
daz er si sunder herbergen hiez.
garel do dez nicht enliez,
er hiez an der selben stunt
den fuersten allen machen chunt
diseu neuen maer,
daz da choemen waer
ekunaver und daz weib sein,
gloutit, deu edel chuenigin,
und von rivelanz ardan
und helphereich, der chuenich von nasseran,
und ammilot, der milte
von den pluemen aeus der wilde.
er hiez si alle sunder piten,
daz si mit im da hin riten,
ob si die chueniginne wolten sehen.
dez wart im volg von in veriehen.
die fuersten waren schier berait,
die heten sich in reicheu chlait
gechlaidet wunnichleiche.
garel, der ellens reiche,
het auch reicheu chlaider an
von einem pfelle, den ein chuenstich man
worcht in der stat ze tasme.
ich han gehoeret selten e,
daz ie man wurde gechlaidet paz.
garel, der degen falschez laz,
mit vier gesellen waz berait,
die truegen alle reicheu chlait.
die fuersten riten ueber velt
fuer meins hern garels gezelt,
die deu chueniginne wolten sehen,
dez wil ich mit der warhait iehen,
die truegen alle reicheu chlait.
garel, der stolcz helt gemait,
enpot ekunaver, dem chuenich reich,
vil gezogenleich,
waer ez im nicht swaer
und ob ez sein wille waer,
er wolt deu chueniginne gesehen,
moechte ez mit urlaub geschehen.
der pot zue dem chuenich sprach:
< hat mein frawe fuer ungemach,
ob si meinen herren sicht,
so chumt mein herre fuer si nicht.>
ekunaver, der reich,
sprach gezogenleich:
< ich pin dez ewers herren wer,
wil er gern zue uens her,
daz in mein frawe vil gerne sicht.
unser zorn waer gein im enwicht.
er sol gepieten und nicht piten.>
der pot hin wider choem geriten,
da er den werden garel vant.
dem sait er deu maer zehant.
garel saz auf ein chastelan,
er und die fuersten riten dan,
da ekunaver sein gezelt
waz geslagen auf daz velt.
dar inne saz zuechtichleiche
gloeutite, deu chueniginne reiche
mit ir iunchfrawen,
die man gern moechte schawen.
nu het ekunaver veriehen
der chueniginne, daz si wolte sehen
von anferre der chuenich reich
und die fuersten alle geleiche,
die der chuene wigant
mit im het pracht in daz lant.
< die sult ir gruezzen schoen,
frawe, daz eu got loen,
gepart, als ir chainen haz
gein in traget, waz wirret daz.>
deu frawe sprach:< daz sei geschehen.
doch muet mich, daz ich den sol sehen,
der uens ze lait her ist choemen.
er hat uens vraeuden vil benoemen.>
der chuenich sprach:< daz ist war,
solt ich leben tausent iar,
so moechte ich nimmer mer verchlagen
die laeut, die mir sint erslagen.
waz danne? daz ist iedoch geschehen.
doch wil ich im der warhait iehen,
garel ist ein der tewriste man,
der chuenigez namen ie gewan
an tugenden und an manhait.
sein hoher preis lanch und prait
ist erhollen in manigeu lant.
ez hat sein ellenthafteu hant
beiagt vil manigen hohen preis.
der degen chuen und weis
ist vrei vor aller missetat,
swaz er mir getan hat,
doch wil ich im der warhait iehen,
so chuener helt wart nie gesehen,
alz der chuene wigant.
frawe, da von seit gemant,
daz ir wol enpfahet den man,
er mag an mir vil wol began,
da von sein preis mag werden hoch.>
den rechte missewende ie floch,
garel, der stoltz helt gemait,
mit den fuersten an die snuer rait.
si erbeizten nider auf daz lant.
ekunaver, der wigant,
und helphereich von nasseran
und von rivelanze ardan
gegen den herren sprungen.
fuer daz pavilun si drungen.
ekunaver, der reiche,
enpfie gezogenleiche
gareln unde die fuersten gar.
auch enphiengen si an allen var
die drei chuenich wert erchant.
ekunaver nam pei der hant
gareln, den ellens reichen,
und fuert in zuechtichleichen,
da er die chueniginne sach.
ekunaver do sprach:
< frawe, ir suelt disen man
gruezzen, swaz er uens hat getan,
daz suelt ir gein im verchiesen gar.>
deu rain suezz wol gevar
sprach:< herre, swaz ir gepietet mir,
daz tuen ich gerne, doch hab wir
von seinen schulden vil verlorn.
der haz sei nu gar verchorn
duerch ewern willen, herre mein.
swaz ir mir gepietet, daz sol sein.>
auf stuent deu minnichleiche,
den helt si guetichleiche
enphie, alz ir daz wol gezam.
den andern fuersten tet si sam.
do daz waz ergangen,
daz die herren waren enpfangen,
ekunaver do nicht enliez,
meinen hern garel er siczen hiez
zue der chueniginne, daz geschach.
zue den andern fuersten er do sprach
mit zuechtichleichen wiczen:
< get zue den frawen siczen,
ir herren, euch dez gezem.>
pedeu disen und den
nant der degen wert erchant
pedeu ir namen und ir lant.
gilam und eskilabon,
die manigen preisleichen lon
mit rechter ritterschaft beiaget,
die saczt der helt unverzagt.
dar nach saczt er zuechtichleich
den lantgraven reich
und chlaris, den degen vir.
gerhart und tyofabir,
floris und alexander,
benemias und liander
und oygeones, den wigant,
und mer ritter, die er da vant,
die saczt er zue der frawen schar.
ekunaver, der degen chlar,
den herczogen retan
von pergalt, den fuert er dan,
der waz vor alter greise.
ekunaver, der weise,
saczt in zue der chuenigin,
der plikch gab vil liechten schein.
anderthalben garel saz.
ekunaver nicht vergaz,
er saczte helphereichen
und ardan, den chuenich reichen.
dar nach er selben mit zuechten saz.
deu chueniginne nicht vergaz,
si gedacht an ir swaer.
do sprach deu saeldenbaer
zue garel:< herre, seit daz ir
so ungenaedichleichen mir
seit her in dicz lant choemen,
ewer chumft hat mir gar benomen
allen meinen hohen muet,
goet gepiet eu, herr, daz ir tuet
an uens genaedichleich.
von artus, dem chuenich reich,
han ich vraeuden vil verlorn.
owe, daz ich ie wart geporn>,
sprach deu chueniginne iamers reiche,
< ich muezz immer mer herczenleiche
chlagen meinen ungemach,
der mir von artus geschach.
ich solt eu pieten er,
wan daz ich laidez mer
von eu und von artus han,
danne sein ie weib von manne gewan.
deu artusez wirdichait
hat mir gemachet herczenlait
und vernemt, herre, wie daz ist choemen.
ich enwaiz, ob ir icht habt vernoemen,
ich het ein swester wert erchant,
deu waz florie genant,
die het ir ze lieb erchorn
artusez suen, den hoch geporn,
den chlaren suezzen elinot,
der lag in ir dienst toet.
florie, deu saelden reiche,
mit iamer chlaegleiche
von elinotez toet erstarb,
sein sterben ir den tot erwarf.
ir toet mir iamers gab genuech.
mein swester hie die chron trueg,
nach ir erpte ich daz lant.
nu waz ez mir also gewant,
fuersten, mein mag, mein dienstman,
die wolten mich dez nicht erlan,
ich mueste nemen einen man,
dez waer ich gerne ab gestan.
die fuersten aeus meinem reiche,
die paten mich alle geleiche,
daz ich einen man naem,
der in ze herren zaem.
dez wert ich mich mit unsiten.
ich wolt den chumber haben vermiten,
den ich sach an der swester mein.
ich wolt an man gewesen sein.
mein muet stuent nicht nach minnen.
ich gedachte in meinen sinnen:
« minne ist ein sendeu not,
von minnen ist gelegen toet
mein swester und manich weib.
auch hat verlorn seinen leib
von der minne vil manich man,
vil ofte ich daz vernomen han. »
ich gedacht: « ich wil der minne chraft
fliechen und ir geselleschaft. »
suest wolt ich minne mich verwegen
und wolt chainez chumbers pflegen
nach lieb, alz noch vil manich weib
choelt nach hertzen lieb ir leib.
do daz den fuersten wart erchant,
die gerten an mich sa zehant
eines herren mit urtail ueber al.
mir wart ertailt deu wal,
daz ich welen solte,
swen ich selbe wolte,
von hoher art einen man,
den si ze herren moechten han.
seit ich mir welen solte,
swen ich selbe wolte,
do welte ich nach meinez herczen gier
ekunaver, den fuersten mir.
pei dem het ich vraeuden vil,
uentz auf daz flustbaer zil,
daz er duerch seinez vater toet
artus, dem chuenich, wider pot.
daz waz mir lait, dez wil ich iehen.
swaz uens da von ist geschehen,
daz mag nu anders nicht gesein>,
so sprach deu guet chuenigin,
< artus sol seinen zorn lan
und sein genad an uens began.>
zue meinem herren garel si do sprach:
< wir haben lait und ungemach
von ewern schulden gewunnen vil.
duerch goet ich euch dez piten wil,
und eret elleu raineu weib daran,
seit ir meinen lieben man
habt gevangen, daz ir im seit guet.>
garel, der degen hoech gemuet,
sprach:< frawe, ir suelt chain angest han
umb ekunaver, ewern man.
im chan laidez nicht geschehen,
wan daz er muezz artusen sehen,
daz habt auf deu trewen mein.>
dez genad im deu chuenigin.
garel zue der chuenigin sprach:
< owe, daz daz ie geschach,
daz der werde elinot
und ewer swester lagen toet.
da von hat iamer alle tag
artus, der chueniginne chlag
ist vil grozz nach dem helt guet,
allez sein geslaecht ist ungemuet.
swenne wir an in gedenchen,
daz muezz uens vraeude chrenchen,
daz er lag also iunger toet.
deu groezz lieb im daz gepot,
der er gein ewerr swester pflag.
owe, welch ein fluestichleich tag
uens ze der selben zeit betaget,
do er den leib verloz und auch deu maget.>
gareln begunde taugen
trueben seineu augen
umb seinen neven elinot.
der chueniginne waengel rot
wurden auch von zaehern naz.
garel do nicht langer saz,
er stuent auf und sprach:
< frawe, ob eu icht geschach
von meinen schulden, daz ist mir lait.
ich wil duerch ewer wirdichait
ekunavern, ewerm man
von artuse helfen dan
mit eren sicherleich.>
deu chueniginne reich
wart dez trostez harte vro.
garel mit urlaub do
schiet von der chueniginne al da.
auch namen urlaub die fuersten sa
von der chueniginne zuechte reiche
und von den frawen minnichleiche.
helphereich von nasseran
und von rivelanze ardan
und ekunaver, der helt gemait,
mit garel und mit den fuersten rait
in daz her duerch hoebschleicheu dinch
an meins hern garels rinch,
da er sein gezelt vant.
die fuersten mit urlaub zehant
riten zue ir ringen dan.
ekunaver und die zwen man,
ardan und helphereich,
namen urlaub zuechtichleich
von dem chuenige. do daz geschach,
si fueren dan an ir gemach.
dez chuenigez ruefaer an der stunt
al dem her taten chunt,
daz si beraiten sich dar zue,
der chuenich wolt dez morgens frue
von dem lant reiten.
wez moechte er langer peiten,
wan er het wol gerwet da.
dez andern morgens sach man sa
deu gezelt nider lazzen.
si zogten auf ir strazzen
gein artusez lande.
garel het an alle schande
den preis da errungen
und auch den chuenich betwungen,
daz er mit im muest varn.
si zogten dan mit manigen scharen
fuer die chlause duerch den walt.
garel, der maer degen palt,
nach ekunaver sande,
do er von dem lande
mit seinem her wolte dan.
ekunaver, der werde man,
choem geriten al zehant,
da er meinen herren garel vant.
alz in der werde garel sach,
zue im er zuechtichleichen sprach:
< ekunaver, degen palt,
nemt hin wider in ewer gewalt
ewers landez chlause,
ziecht euch zue ewerm hause>,
sprach der werde degen,
< ich wil der chlause nicht langer pflegen.>
ekunaver, der wert erchant,
antwurt sa zehant
daz haus, daz daz lant besloz,
ammiloten, den nie verdroz,
er taet ie gerne daz peste.
der zoch sich zue der veste
und hiez daz haus vil wol bewarn.
ekunaver muest varn
mit garel in artusez lant.
do si nu da waren gewant
von ekunavers lande
vil gar an alle schande,
die chuenen helt unverzagt
heten eren vil beiagt.
ich enwaiz wie lange si fueren dan,
garel und sein man
und sein helfaer,
e daz die helde maer
choemen in artusez lant.
deu zal ist mir unbechant,
wie verre da enzwischen waer.
garel, der lobebaer,
die fuersten und ir werde man
choemen auf einen gruenen plan.
do wart herberg genomen.
do si ze gemach waren chomen
und daz her vil schon lag, -
garel, der ie manhait phlag,
der waz mit vraeuden ueber laden.
het er genomen chainen schaden
in dem streit, der waz nu nach verchlaget.
der chuene degen unverzaget
waz von rechten schulden vro,
daz im sein dinch waz choemen so
rechte saelichleich -
garel, der ellens reich,
beriet sich mit den fuersten da,
daz er einen poten sa
haim gein seinem lande
der chueniginne sande,
daz er ir saget maer,
wie im gelungen waer,
daz man ir daz taet chunt
und swer in dem streit wunt
waer worden, daz der auch dar rit
und da mit guetem gemach pit
pei der chueniginne, uencz an die stunt,
daz er wurde wol gesunt.
daz waz wol der fuersten rat.
garel einen grafen pat,
der waz olvir genant,
dez lob vil weiten waz bechant
und sein grozzeu manhait,
daz der degen unverzait
sein pot waer, der lobet daz.
er sprach:< herre, an allen haz
wirf ich mit trewen willichleich
ewer potschaft, chuenich reich,
nu enpiet pei mir swaz ir welt.>
garel sprach:< vil werder helt,
dez lon ich dir vil willichleich.
var haim in der chuniginne reich,
der suezzen laudamien,
vor falschait der vrien.
der solt du meinen dienst sagen
und daz ich in vil churczen tagen
selbe welle si gesehen.
du solt auch rechte dez veriehen,
daz du mich liezze wol gesunt.
du solt ir rechte machen chunt,
wie mir mein ding ergangen ist.
nu saume dich nicht langer frist,
sag ammilot, dem getrewen man,
daz ich im aller eren gan,
sichst du den chuenich albewin,
dem sag auch den dienst mein
mit trewen ane wandels var
und auch allen den frawen chlar
solt du meinen dienst sagen,
daz si sich vraewen und nicht chlagen
umb uens, wir leben mit vraeuden gar.
fuer meiner frawen mit dir dar
disen prief und daz vingerlein,
so waiz wol deu lieb frawe mein,
so si daz vingerlein an sicht,
daz mir laidez wirret nicht.
si gelaubet wol dem vingerlein,
daz gab mir die frawe mein,
do ich iungist von ir rait.
si waiz wol fuer die warhait,
so si daz vingerlein an sicht,
daz si der pot trewget nicht.
swer in dem streit sei worden wunt,
die haizze mit dir an diser stunt
gein anferre riten
und daz si mein da piten,
uencz ich choem nach in dar.
haiz ir schoen nemen war,
so daz si haben guet gemach.>
der grafe zue dem chuenige sprach:
< herre, ich wirf ewer potschaft.
unser herre goet mit seiner chraft
muezz eu leib und er bewaren.
gepietet mir und lat mich varen.>
garel sprach:< vil werder degen,
goet muezze deiner eren phlegen.>
von dannen schiet der wigant.
swaz man wunter ritter vant,
die an den selben zeiten
nicht wol moechten gereiten
chain hofe rais, die sant man dan
gein anferre mit dem werden man.
der wart da harte wol gephlegen.
do nu olvir, der werde degen,
choem ze anferre in daz lant,
da er die chueniginne vant,
auf ir haus ze muntrogin,
nu wart der gueten chuenigin
gesaget diseu maer,
daz da choemen waer
olvir, der grafe, an der stunt
und mit im manich ritter wunt.
do erschracht deu minnichleiche.
deu chueniginne reiche
hiez palde nach im springen
und in ze hofe pringen,
daz er in saget maer,
wie ez ergangen waer,
wan si in grozzen sorgen waz.
auf der chueniginne palas
choem olvir gegangen.
der wart vil wol enphangen
von der gueten chueniginn
und von dem chuenige albewin,
den vant er pei der frawen chlar,
und auch von al der frawen schar
und von dem fuersten ammilot.
swaz mein herr garel her enpot,
daz seit er zuechtichleiche
der chueniginne reiche.
er sprach:< vil liebeu frawe mein,
ez sult dez gar an angest sein,
mein herre ist vraeuden reich,
daz wizzet sicherleich,
sein dinch gat im nach wunsche gar.>
deu raineu suezze wol gevar
wart ganczer vraeuden reich.
der pot sprach zuechtichleich:
< frawe, dicze vingerlein
sol ein gezeug der warhait sein,
daz ir gelaubet dester paz,
swaz ich eu sag und wizzet daz,
daz ich eu deu warhait
sag.> deu chueniginne gemait
daz vingerlein erchant wol.
ir hercze, daz wart vraeuden vol,
do ir roter munt gelaz,
daz an dem prief geschriben waz,
den ir der chuenich het gesant.
si enphie in ir weizze hant
den prief und auch daz vingerlein.
si sprach:< wol mich, der herre mein,
der ist vro und wol gesunt.
daz tuet mir diser prief chunt.>
den prach si auf. do si gelaz,
daz dar an geschriben waz,
do wart deu minnichleiche
ganczer vraeuden reiche.
an dem prief stuent minnichleicher gruez.
deu schrift sprach:< frawe mein, ich muez
mit trewen ane wenchen
deiner wirdichait gedenchen
und an deinen minnichleichen leib.
du pist mir lieb fuer elleu weib,
swa ich in der werlde pin,
pedeu mein hercz und al mein sin
hat dein minne mir benomen.
mit gedanchen mag von dir nicht chomen
mein hercze, daz gelaub mir.
ich getrawe niemant paz danne dir,
der mir behalte daz hercze mein,
ez wil pei niemant anders sein,
frawe mein, gelaube daz,
nu gan auch ich dez niemant paz,
deu meinez herczen frawe sei.
vor gedanchen werd ich nimmer frei
pedeu tag und nacht.
mich hat dein werdeu minne pracht
dar zue, daz ich gedenchen muezz
an deinen minnichleichen gruez
und an deinen werden leib,
saelich frawe, saelich weib,
du pist vor allen frawen mir
lieb, wan ich getrawe dir,
du seist mir hoeld fuer alle man.
swaz ich dir gedienen chan,
daz tuen ich willichleichen gar.
swar ich in der werlt var,
beiag ich da preis mit wirdichait,
frawe, daz sei dir gesait,
daz chumt von deinen schulden,
wan ich nach deinen hulden
immer gern dienen wil
pedeu mit ernst und mit spil.>
an dem prief si nicht mer vant.
daz vingerlein si sa zehant
mit vraeuden an ir vinger stiez.
die chuenigin ir do sagen hiez,
wie sich die fuersten reichen
gehabten alle geleiche,
ob si waeren wol gesunt.
der grafe, der sprach an der stunt:
< frawe, gelaubet daz fuer war,
si lebent alle mit vraeuden gar,
wan elimar, der ist erslagen.>
den hort man die frawen chlagen.
sein toet waz wol chlaegleich.
deu edel chueniginne reich
zue dem werden grafen sprach:
< helt, nu var an deinen gemach,
haiz der wunten schoen phlegen.
olvir, vil werde degen,
ich wil dir geben poetenbrot,
tausent march von golde roet
la dir nicht versmahen,
die haiz von mir enphahen
dein chameraer.
du hast mir liebeu maer
pracht von dem lieben herren mein.
du solt dez vil gewis sein,
daz ich dich drumbe reiche,
daz wizze sicherleiche.>
der grafe wart von schulden vro.
< genad, frawe>, sprach er do,
< ewer gab ist so reiche,
daz ich sicherleiche
eu und dem lieben herren mein
immer sol berait sein
mit dienst, swa ich immer chan.>
mit urlaube schiet er dan
von der chueniginn, der werde degen,
und schuef, daz vil wol gephlegen
wart der wunten ritter do.
deu edel chueniginne waz vro.
si lebt an alle swaer
von disem lieben maer,
daz ir von ir vreunden waz chomen.
ir waz nu trauren gar benomen,
wan si wol wizzet, daz ir lieber man
waz vro und aller sorgen an.
dez waz ir wol ze muet.
hie lazzen wir die frawen guet
mit vraeuden ane sorgen gar
und sagen auch, wie nu gevar
der ellens reich garel,
der aus erwelt degen snel.
die nacht si lagen auf dem plan.
dez andern morgens zogten dan
die fuersten und her garel.
suest fuer der werde degen snel
gein artusez lande.
vil gar an alle schande
fuert er manigen werden man.
pei einem wazzer auf einem plan
lait sich daz her nider.
garel choem artus wider
recht als ein frummer man,
der nach eren werfen chan.
garel lag schoen mit seinem her,
si phlagen ritterleicher zer,
wan si alle geleiche
waren worden reiche
in ekunavers lande.
die chuenen wigande
waren zue pritanien choemen,
alz ich daz maer han vernomen,
so nahen, daz man mit her
wol dar rait an wer
inner vierzehen tagen.
nu lat eu von artusen sagen,
daz waer unsamft verswigen,
lat gareln stille ligen,
ich sag eu, alz ich han vernomen.
artusen, dem waz wider choemen
ginover, deu vil guet,
dez waz im wol ze muet.
die het im lanzilet erstriten
mit unverzagetleichen siten
ab meliakancze, dem chuenen man,
der sei mit gewalt dan
fuert an ir aller danch.
artusez trawren waz nu chranch,
daz im deu chueniginne waz wider pracht.
der edel chuenich wol geslacht
lag mit sammnung auf einem plan.
sein mag und sein werde man
waren dem werden pritaun
choemen ze dinazarun
auf die slechten haide prait.
nu hoert, wer in sein helf rait.
gawan, der degen wert erchant,
pracht im manigen wigant
von logerois, dem herczentuem,
duerch loebleichez preisez ruem
von terre marveile.
der fuert an seinem taile
gewappent tausent chastelan,
dar auf als manigen man,
die wol getorsten streitez phlegen.
auch pracht im der werde degen
schueczen und sariant
vier tausent werleiche erchant.
im fuert der chuenich gramoflanz
manigen newen schilt glancz
von sein ainez lande, der wigant,
zwainczich tausent werleiche erchant,
sariant, schueczen, ritterschaft.
auch choem mit grozzer heres chraft
beachurs von norwaege,
gein falschait der gar traege
pracht wol fumfzehen tausent man
von sein ainez lande dan.
im pracht der degen wert erchant,
erech, der chuenich von charnant,
von testregeiz dem lande
vil chuener wigande
wol zwainczig tausent oder mer.
dez vraeut sich der chuenich her,
daz in sein vreunt nicht wolten lan.
von dem prunnen her yban
pracht im manigen werden helt,
die gein den veinden warn erwelt,
wol zwainczich tausent oder paz.
vil manigen degen falschez laz
pracht im melians von liz,
der chert allen seinen fleiz,
wie er also choem dar,
daz man sein naem mit wirden war.
der choem artus, dem reichen,
mit roten wirdichleichen.
wol dreizzich tausent pracht der degen palt
die werleich waren gezalt.
lanzilet, der reiche,
der choem vil wirdichleiche.
der pracht wol sechzig tausent man
von seinen zwain landen dan,
von gamvis und von todone.
suest choem der helt vil schoene
in artusez helfe geriten.
mit vil unverzaegleichen siten
choem der stolcz lanzilet,
wan er duerch artusez pet
sich also het beraitet dar,
daz man sein muest nemen war.
auch waz dem chuenige artuse chomen,
alz ich daz maer han vernomen,
von seinen drein landen dar
vil manigeu geflorirteu schar.
von pritanie und von engellant
choem im manich wigant,
von lover manich werder man,
ich waen, nie chain chuenich gewan
ein her so wunnichleich.
er waer duerch elleu reich
mit disen laeuten wol geriten
gewaltichleich ungestriten.
do artus mit maniger wer
waz zesammen choemen sein her,
nicht langer er do pait,
von dem land er sich berait
mit seinem her auf die vart,
deu wart nicht langer auf gespart.
er wolt ekunaver daz spil
engegen fueren ze halbem zil,
als im mein herr garel riet.
mit urlaub von der chueniginne schiet
der chuenich und die pesten gar.
si zogten dan mit maniger schar
gein chanadich dem lande.
die chuenen wigande
westen nicht der maer,
wie ez ergangen waer
garel, dem hoch gelobten man,
do er nach dem risen dan
von artus, dem chuenich, schiet,
alz im sein manhait geriet,
der werde degen unverzaget
het grozz ere beiaget,
alz ir e wol habt vernomen.
nu waz artus so nahen choemen
und garel mit seiner ritterschaft,
daz ir paider herez chraft
von ein ander lag wol meil prait.
nu wart dem chuenich artus gesait,
daz ekunaver, der reiche,
vil gewaltichleiche
im laeg nicht ze verre.
der pritanier herre,
artus, der chuenich, sant an der stunt
nach al den pesten und tet in chunt,
daz in die veinde waeren pey.
< swaz uens nu daz waegst sey,
daz ratet mir, dez volg ich.>
key sprach:< da lat mich
dar riten und die veinde sehen.
ich wil ensichern und spehen
der veinde gelegenhait.>
< daz sol dir wesen unversait>,
sprach der chuenich,< und rite dar
und nim dez vil rechte war,
welich chraft si muegen han.
daz solt du mich wizzen lan.>
key sprach:< herre min,
ir suelt dez gar an angest sein,
ich ervar eu wol deu maer.
mir ist ein dinch vil swaer
an manigem manne, daz er sich
nicht schamt und taet alz ich
und naem sich nicht an, wan daz er
moecht getuen. ich han ie her
gehazzet, die sich ruemten vil.
manich man hat fuer ein chindez spil,
daz er sich ein dinch nimt an,
daz er nicht verenden chan.
da ist lueczel eren pey.
secht, ob deu red war sey,
der sich garel vermaz.
daz im wert der goetez haz,
der sich also ruemen chan.
nu hat er laesterleich getan,
daz er uens ist entrunnen.
ich han mich dez versunnen,
in hat gerawen, daz er sich under want
der rais in ekunavers lant.
da von hat er daz vermiten,
daz er nicht ist her wider geriten.
vor scham hat er daz lazzen.>
die vor dem chuenige sazzen,
die iahen alle geleiche,
er taet unloebleiche,
daz er also ser
gareln an sein er
sprach, wan im waz wol bechant,
daz garel, der wigant,
waz an elleu falscheu mail.
er het wol hoher eren tail
pei seinen zeiten vil beiaget.
garel, dem degen unverzaget,
nie chain unpreis geschach.
mein herr gawan do sprach:
< vreunt her key, ir moecht wol paz
reden. saget an, wie stet eu daz?
daz ist nicht guet getan.
ich waiz wol, daz der selbe man
eu so vil gedienet hat,
daz unloebleichen stat,
daz ir sein uebel gedenchet.
ewern preis ir dar an chrenchet.>
der chuenich artus do sprach:
< owe, daz mir daz ie geschach,
daz ich den degen wert erchant
gein chanadich in daz lant
lie reiten nach dem starchen man.
da von ich in verlorn han,
dez ich fuerchte sere.
der degen also here
muezz mich immer rewen.
er dient mir wol mit trewen.>
key do spoetleichen sprach:
< so chuenen helt ich nie gesach,
alz er waz mit red hie.
ob in der muet leicht verlie,
do er hie von uens schiet?
waz, ob sein rais geriet
hin haim in seinez vater lant,
so ist sein rais wol gewant.>
artus sprach zue keyn do:
< ich waiz wol, daz dein muet stet so,
daz du deinen sin nicht last.
ich waiz wol, daz du mer hast
hazzez gein dem pider man,
der fuer ich dir nicht engan,
danne gein dem poesen, daz ist mir lait.
ich fuercht, daz du dein saelichait
da mit verwuerchest und al dein hail.
du gewunnest hoher eren tail,
woltest du dich sein mazzen
und dein falschait lazzen.>
key sprach:< ich want, daz ich
het rechte geredet und rewet mich,
ob ich an der red han
an mir selben missetan.
daz puezz ich im gern, swen er chuemt.
sein helfe euch doch vil chlain frumt,
wan da vor hat er sich bewart.
ich muezz e aber an die vart,
alz ich wol ofte han getan.>
mit der rede gie er dan,
da er sein gezelt vant.
er hiez im pringen al zehant
sein harnasch und sein wappenchlait.
key, der waz unverzait,
gelaubet mir ein maer,
wan daz er waz ein spottaer,
so waz key der chuenst ein man,
den artus indert moechte han,
wan daz er sich verworchte.
key, der unervorcht,
saz auf ein schoenez chastelan.
von dem her rait er dan
vermezzenleich ueber den plan.
nu waz auch gareln chunt getan,
daz gein im lag mit heres chraft
artus mit seiner ritterschaft.
daz tet er den fuersten chunt
und sait in, daz er an der stunt
gein artus wolte reiten
gewappent und nicht durch streiten,
wan daz er wolt duerch schawen dar.
swelich fuerst wolt nemen war,
welich stat artus moechte han,
daz der rait mit im dan.
eskilabon von belamunt
und gilan in vil churczer stuent
waren schier berait
und chomen in ireu wappenchlait.
chlaris und tyofabir
und gerhart, der degen vir,
floris und alexander,
benemias und liander
und oygeones, der wigant,
die beraiten sich zehant
und riten mit gareln dan
duerch schawen auf den gruenen plan.
charabin und malseron,
zirdos und zirigon,
dise vier starche man,
die wolten auch duerch schawen dan
gewaffent mit ir herren gan.
garel, der vil werde man
mit vil grozzen zuechten pat
den lantgrafen amurat
und von pergalt, den werden man,
daz si solten da bestan.
< lat eu daz her bevolchen sein,
retan, lieber vreunt mein,
ir sult dez herez schoen phlegen.
wir wellen>, sprach der werde degen,
< gein artusez her duerch schawen reiten.
wir choemen in churczen zeiten.>
do sprach der hertzog retan:
< ich dien eu gerne, swaz ich chan.>
sam sprach der lantgraf reich,
amurat, der loebleich:
< nu vart, daz eu goet bewar.
wir phlegen mit trewen al der schar.>
garel rait selbe zehande dan.
auch giengen mit im vier man
gewaffent wol gein streitez wer
duerch schawen gein artusez her.
dise helt unverzait
riten wol halbew meyl prait
auf einen puehel duerch schawen dan.
key, artusez wart man,
der waz auch aeus duerch schawen chomen,
daz habt ir e wol vernomen,
und ersichern die gelegenhait.
key vermezzenleichen rait
gein disen helden ennen her
mit auf geworffem sper.
alz in mein herr garel sach,
zue den seinen er do sprach:
< der dort gein uens reitet her
mit auf geworffem sper,
den erchenne ich wol, daz ist ein man,
der vil wol spotten chan
einez mannez, der doch er hat.
umb die selben missetat
pin ich im sicherleich gehaz.
ich waiz wol, daz er nie vergaz
spottez und falscher sit.
im volget ze allen zeiten mit
deu chranchait, alz ich han gesait.
im waz ie von herczen lait,
ob iemant geschach chain er,
dem waz er immer mer
in seinem herczen gram.
sein leib lebt gar an scham.>
die ritter vragten maer,
wer der ritter waer.
do saget in der degen palt:
< ez ist key, artusez tschineschalt,
der allez guet vercheret.
nu hat mich goet wol geeret,
daz ich in aine funden han.
swie wol ich artuse guetez gan,
er muezz hin wider laesterleiche
choemen fuer den chuenich reiche.
ir sult mein hie peiten,
ich wil aine gein im reiten
und wil in vragen maer,
waz sein gewerft waer.>
do sprach der fuerst gilam:
< ist er gar ane scham,
so geb im goet schanden vil,
dez selben ich im wuenschen wil.>
garel, der degen unverzait,
alain gegen keyn rait.
die seinen habten stille,
daz waz wol sein wille.
garel, der ellens reiche,
der stapht muezzichleiche
gein keyn ueber die haid prait.
key vermezzenleichen rait
gein gareln, dem degen unverzaget.
er het gern den preis beiaget
an im, dez het er gueten muet.
garel, der ie waz behuet
vor falscher missetat,
der gedacht:< seit mich so geeret hat
goet, daz ich dir gelten sol
deinen spot, daz tuet mir wol.
dez muezz goet immer geeret sein,
ich nim daz auf die trewe mein.
mir chund lieber nicht geschehen,
dez wil ich mit der warhait iehen.>
key und garel,
die waren paide gein preiz snel.
suest choemens gegen ein ander her.
key fuert ein grozzez sper,
da mit gedacht er vellen
seinen streit gesellen.
garel, der chuen wigant,
fuert ein sper in seiner hant,
daz waz grozz und unbesniten.
mit unverzaegleichen siten
nam key daz oersse mit den sporn.
garel, der degen wol geporn,
auch sein selbez nicht vergaz,
daz oersse, da er auf saz,
daz traib er dar vil hurtichleiche.
deu tyost wart guet und reiche.
key vil gar sein sper zerprach.
garel in fluegelingen stach
hinderz oersse auf den plan.
er nam daz oersse und zoch ez dan,
da er die seinen halden sach.
mein herr garel do sprach:
< nu nemt dicz oersse und behalt daz.
ich wil hin wider und wil in paz
vragen der maer,
duerch waz er choemen waer
her auf dise haid prait.>
garel hin wider zue im rait
und vraget in der maer,
von welhem lande er waer
geriten her,< daz tuet mir chunt.>
key, der sprach an der stunt:
< ich sagt eu mein rais wol,
wan daz ich eu nicht sagen sol.
waert ir auf der erde pey mir,
ich sait eu wol, daz ir
mir mein oersse muezzet hie lan,
daz ich von eu verlorn han.
seit ir ein helt, daz lat mich sehen.
ich wil eu chainer eren iehen,
ir erbeizet zue mir und vraget mich.
waiz ich danne icht, daz sagt ich,
swenne ir seit auf der erde.>
do sprach garel, der werde:
< war nach solt ich erpeizzen nider?
du woltest leicht an mir choemen wider
deinez oerssez, daz du verlorn hast.
mir ist lieber, daz du ze fuezzen gast,
danne ich zue fuezzen waer und du geriten.
du darft mich nicht darumb piten,
daz ich zue dir erpeizze.
ich cher mich nicht an dein gehaizze.
ich enwil nicht streiten
mit dir, ich wil reiten
von dir und wil dich lazzen sten.
du muest mit schanden haim gen.>
do sprach der spottaer.
< ez ist lasterbaer,
daz ir nicht tuerret ab gestan.
zweu sol ein so frumer man,
alz ir waenet, daz ir seit.
daz ir zue mir an diser zeit
nicht getuerret auf die erde gestan.
daz haiz ich laesterleich getan.
ir waent, eu sei ein er geschehen,
dez wil ich immer eu veriehen,
ir pestet mich danne alrerst ze fuezz.
ist danne, daz ich eu sichern muezz,
daz ir mich dez betwinget
und den sig an mir erringet,
so habt ir eren vil beiagt.
tuet ir dez nicht, so ist verzagt
ewer hercze und ewer muet
und wizzet, daz ir misse tuet,
ob ir mir die pet versait.
ewer laster mach ich prait
mit worten immer mer.
duerch aller frawen er,
so erbeizt nider auf daz lant.>
do sprach garel, der wigant:
< ich waiz wol, daz ez uebel stet,
swa ein man ze fuezzen get,
der ritters namen haben sol.
ir secht wol, ich entrunne eu wol,
wolt ich von eu reiten.
nu wil ich gerne peiten
und hoeren, waz ir mir sagen welt.
ir woltet leicht>, sprach der helt,
< da haim sagen maer,
daz eu verstoln waer
daz oersse, daz ich eu an gewan.
der eren ich eu nicht engan,
daz ir suest wurdet laster vrei.>
ein paum stuent da nahen pey,
da erpeizt mein herr garel.
daz oersse pant der degen snel
mit dem zaum vaste
zue einem starchen aste.
do garel daz oersse gepant,
key, der sprach zehant:
< du stest ze fuezzen als ich.
nu wizze, ez muezz gerewen dich,
daz ich dich dez han ueber choemen.
mein oersse, daz du mir hast genoemen,
daz pringe mir palde, daz rat ich dir,
oder daz dein wil ich hawen mir.>
garel lachte und sprach zehant:
< mein oersse, daz mich in dicz lant
hat her getragen, daz ist guet.
ich han auch noch vil gueten muet,
daz ich ez noch wil reiten.
wild du ez mir an erstreiten,
daz muest du tewer chauffen.
mich dunchet, du muezzest lauffen
dez oerssez halb von hinnen.>
< dez pringe ich dich wol innen>,
sprach key,< daz du mirz lazzen muest.
wer dich nicht, ob du rechte tuest.
du muest mir dez siges iehen.>
garel sprach:< sol daz geschehen,
daz ist mir sicherleichen lait.
du hast mir deinen muet gesait.
ich gelaub wol, moechtest du mich
dez betwingen, dez ruemest du dich
und waerest sein von herczen vro.
nu fuerchte ich chlaine dein dro.>
key zornichleichen sprach:
< dein red, deu ist mir ungemach,
daz du chlaine fuerchtest mich.
ich fuercht ser, daz daz muezze dich
gerewen, e du von mir chuemst.
mit deinem chlaffen du dir chlain frumst.>
key waz chuen genueg,
sein hercz maenleich ellen trueg.
gareln, den degen, lief er an.
er sprach:< du muest ze puezze stan,
daz mich nider stach dein hant.
dez muezz dein leib dez todez pfant
sein>, sprach so der chuene man.
garel lachen do began.
er sprach:< du hast vermezzen dich,
daz du wellest toeten mich,
so wil ich dir daz leben lan.
du muest aber suest mit laster gan
hin wider, dan du pist choemen.
daz du dich an hast genomen
die er, daz du woltest mich
erslagen, daz gerewet dich.>
key auf meinen herren gareln slueg.
der aus erwelt degen chlueg,
garel, dez hercz ie eren gert,
keyn under lief er daz swert,
mit chreften er in zue im dwanch,
auf die erde er in swanch,
daz er unversunnen lag.
garel sprach:< ich nu mag
vor dir gar an angest sein.
ich getrawe wol, daz leben mein
vor dir behalten, han ich hail.
dein verschamter leib waz ie gail,
swenne du spotten soltest
und einem manne benemen woltest
sein er mit deiner falschait.
mir waer dein ungelinge lait,
wan duerch die selben missetat,
die dein leib begangen hat
mit spot an vil manigem man,
da von ich dir nicht eren gan.>
garel, der chuene wigant,
den helm er im abe pant
und nam ims swert und liez in ligen.
er sprach:< dir wirt vil gar verzigen,
daz du wider choemest geriten.
du muest gen, mag ich dichz erpiten.
daz hab dir umb dein falschait.>
garel, der degen unverzait,
stuent ob im und sach in an.
pei einer weil er sich versan.
also key dez enpfant,
daz garel, der wigant,
im swert und helm het genomen,
er gedacht:< ich chan nicht hinnen choemen,
sprich ich icht, daz im ist lait,
so waer mir der toet berait
von diczez ritters henden.
ich wil mein sterben wenden,
die weil ich mag und chan.
ich wil disen chuenen man
mit pfleg haben, ob er mich
wolt lazzen leben, so wolt ich
im geben dez mein sicherhait
und wolte im sweren einen ayt,
daz ich laiste, swaz er mich
haizt laisten, daz wil ich,
ob er mir daz leben lat.
sein mag werden guet rat,
chuem ich von im mit dem leben mein,
er sol dez vil gewiz sein,
daz er mir nimmer mer getuet
weder uebel noch guet.>
er richte sich auf und sprach:
< herre, ob hie icht geschach
mit rede, daz ich solte haben lan,
und mich mein chintleicher wan
hat betrogen, so tuet ir paz
und wizzet, daz euch eret daz,
swa ir genad an mir tuet.
mich hat mein tumbleicher muet
verlaitet. herre, nu suelt ir
ewer zuecht eren an mir.
ich gib eu dez mein sicherhait,
ich pin eu allez dez berait,
daz ich ze rechte tuen sol.>
garel sprach:< ich hoer wol,
swaz ich dir laidez het getan,
du liezzest mir doch mein chastelan
wol von hinnen reiten.
daz woltest du mir mit streiten
vil gern an gewunnen han.>
key sprach:< ein tumber man
tuet vil dikche tumbleiche,
edeler ritter, alz auch ich.
daz vercheuz duerch dein wirdichait.
mir ist gar von herczen lait,
han ich beswaert deinen muet.
swer guet wider uebel tuet,
dem fueget goet er und hail
und saelden ein vil michel tayl.>
garel sprach:< dein red ist guet,
da von schaidet sich dein muet.
hetest du mich ueber wunden,
ich het an dir nicht funden
wan poese red und spot.>
key sprach:< nain ich pei goet.
ich hiet an dir vil wol getan>,
also sprach der falsch man,
< mir waz dez vil wol gedacht,
allez, daz du her hast pracht,
da mit het ich dich lan varn.>
< da vor sol mich goet bewarn>,
sprach garel,< daz mir icht werde not
deiner genaden, mir waer der toet
vil lieber. mein er waer verzert
und an vraeuden also gar verhert,
dez mir der toet waer
vil pezzer, dan deu swaer,
die ich immer muest leiden.
deu er sol dir vermeiden.
ich muest chumberleichen schaden
und grozzen spot auf mich laden,
daz enchund ich nimmer mer
ueber winden>, sprach der degen her.
garel, der ellens reiche man
sprach:< ich wil dich leben lan,
du muest aber an disen zeiten
hin gen und nicht reiten.>
daz waz keyn ungemach.
zue meinem herren gareln er do sprach:
< helt, daz stet dir uebel an,
sol ich von dir ze fuezzen gan,
da von wirt mein laster prait
und wirt auch nicht von dir gesait
chain er von meinem munde.>
garel sprach an der stunde:
< deinez lobez wil ich entwesen.
nu sag mir, ob du wild genesen,
von wanne ist her dein raise.>
< von artus, dem prituneise,
von dem pin ich geriten her.>
garel sprach:< wa ist der?>,
alz er da von nicht het vernoemen.
key sprach:< er ist choemen
her mit einem grozzen her.
gewaltichleiche an al wer
moechte er reiten duerch elleu lant.
der hat mich von im her gesant.
im wart naechten spaet gesaget,
ekunaver, der unverzaget,
laeg hie pei mit heres chraft
und mit schoener ritterschaft.
deu maer solt ich im haben pracht.
dez waz auch mir vil wol gedacht,
daz ich nicht wolt erwinden,
ich wolt e recht ervinden,
ob daz selbe maer
war oder gelogen waer.
nu enwaiz ich, waz ich sagen sol.
herre mein, nu tuet so wol,
enpiet meinem herren ettwaz.>
garel sprach:< so sag im daz,
ich hab eu gesiget an.
nicht mer ich im enpieten chan
pey eu ze disen zeiten.
ir sult gen, so wil ich reiten.>
key sprach sa zehant:
< herre, wie seit ir genant?
daz saget mir duerch ewer er,
e daz ich von eu cher.>
garel sprach zue keyn do:
< ob ewer muet stet also,
swer euch von mir vrag,
ob euch dez nicht betrag,
dem sagt vil recht, ich seiz, der man,
der eu daz oersse an gewan.>
garel, der chuen wigant,
gie, da er sein oersse vant.
er saz dar auf und rait dan,
da er die seinen het lan.
den sait er ein maer,
wie im geschehen waer
und wie er keyn het getan.
auch pracht mit im der chuen man
keyn helm und sein swert.
daz het im der degen wert
genomen, daz waz im swaer.
key artus deu maer
pracht laesterleichen
von ekunaver, dem reichen.
garel die seinen an der stat
im nach trewe raten pat,
wie er artus taet bechant,
daz er waer choemen in daz lant.
die fuersten rieten im ze stunt,
daz er im daz taet chunt
mit einem poten und im dar sande,
artus ze eren und kein ze schande,
daz oersse, den helm und daz swert.
dez volget in der degen wert.
< moecht ich nu einen poten han>,
also sprach der werde man,
< der artus von mit taet chunt,
daz ich in in churczer stunt
mit meinen vreunden wil gesehen
und der im chund dez veriehen,
daz ich duerch in her pin choemen,
daz moecht mir an wirdichait gefrumen.>
malseron sprach:< herre mein,
ich wil ewer pot sein
ze artus, dem eren reichen,
und wil vil willichleichen
ewer potschaft werfen.
dez lazz ich nicht verderben.>
garel im dancht und sprach zehant:
< tewerleicher wigant,
goet lon dir deiner trewen.
ez ensol dich nicht gerewen,
daz du so willichleichen mir
dienest, darumb wil ich dir
immer tragen holden muet.
mein leib, mein lant und mein guet,
daz si dir, vil werder man,
und deinem prueder undertan
und deinen vettern paiden.
ich wil von eu nicht schaiden
leib noch guet, swaz haizzet mein,
dez sult ir gar gewaltich sein.
meiner eren suelt ir pflegen.
malseron, vil werder degen,
nim daz oersse und dicz swert,
pring ez artus, dem chuenich wert,
und fuer auch disen helm dar.
du solt im gar an allen var
meinen getrewen dienst sagen,
swaz er eren mag beiagen,
dez pin ich vro und lob sein goet
mit gueten trewen an spot.
du solt im auch dez veriehen,
swaz kein ist von mir geschehen.
dez wolt er mich nicht erlan.
seinen helm, sein swert, sein chastelan,
daz sent ich auf genat hin wider.
her key hat so manigen nider
mit seiner red gestochen,
er sol ez ungerochen
lan gein mir, ich erchant sein nicht.
deu unzucht mir nimmer geschicht.
pit artus, den chuenich schanden vrei,
daz er mein gelaite sey
fuer keyn, den chuenen,
daz er mich helf suenen,
ob ich wider in icht hab getan,
dez wil ich im ze puezz stan
vor artus, dem herren mein,
dez sol er vil gewiz sein.
du solt meinen dienst dar
al der tavelrunden schar
sagen und daz ich mit trewen in
staet uencz an mein end pin.>
malseron sprach:< herre mein,
ir suelt dez gar an angest sein,
ich wirf ewer potschaft wol.
allez, daz ich werfen sol,
daz wirf ich so ich peste chan.>
mit urlaub fuer er dan,
da er den chuenich artus vant.
daz swert er an den satel pant
und den helm und fuer dan.
malseron, der starche man,
waz so lanch, daz im nicht tocht,
daz er geziechen moecht
daz oersse an seiner hande dan.
man muest im einen chnappen lan,
der daz oersse fuert.
sein lenge die wipfel ruert,
swenne er gie in dem walde.
malseron gie so palde,
daz der wol geriten man
im gevolget chaume dan,
der daz oersse zoch mit im.
do si zue artusen hin
chomen, da er lag mit her,
mit vil ritterleicher wer
lag pei im manich fuerst reich,
der vil herleich
seinen ring het gezieret.
da waz gelotschieret
wol rast lang und meyl prait
dem her. deu aventewer sait,
daz pei niemans zeiten waer gesehen
ein her, dem man moechte iehen,
daz werleicher moechte sein,
ich nim daz auf die trewe mein,
alz mir deu aventewer iach,
ein schoener her man nie gesach.
artus, der waer ane zol
duerch elleu lant geriten wol,
wan da waren ritterleichen
die pesten aeus allen reichen,
die artus, dem werden man,( helfe wolten pei gestan, si und ir werden man.)
wie key von garel dan
schiet, daz habt ir wol vernoemen,
der waz nu fuer artusen choemen.
dem chlaget er sein swaer.
artus, der vraget in maer,
wie ez dar zue waer choemen,
daz im daz orsse waer genoemen
und daz swert aeuz seiner hant.
key sprach:< der wert geschant,
der mir darumb trag haz.
ich moecht mich nicht erweren paz.
do ich von eu hinnen rait
von dem her wol halber meil prait
gein den veinden und wolt han erchant,
wa ekunaver, der wigant,
laeg mit seiner ritterschaft
und ob er het so grozz chraft,
alz wir haben vernomen,
dez waer ich gerne ze end choemen.
suest gacht ich fuer mich dester paz,
ich wolt gerne ervinden daz,
welich stat waer,
do irret mich der maer,
ein man, der mich nider stach.
auf einer wart ich halden sach
wol zehen man vil wol geriten,
gewappent nach ritterleichen siten.
pey den sach ich vier man,
die heten auch ir harnasch an,
daz ich ab ir leng erschrach.
fuer war ich wol sprechen mag,
si sint so michel und so grozz,
daz ich nie ir genoz
gesach pey meinen zeyten.
der tievel solte streiten
mit in aus der helle,
der mag wol ir geselle
sein, wan ich nie gewan
chuende vier so langer man.
swie fraisleich si waren getan,
doch wolte ich dez nicht enlan,
ich wolt volenden mein vart.
vil schier ich dez gewar wart,
daz von den zehen einer rait
gein mir ueber die haide prait,
die andern habten stille.
daz waz wol mein wille,
ich wolt da preis haben beiaget.
maenleich und unverzaget
staphet er ritterleichen her
gein mir mit auf geworffem sper.
auch choem ich ritterleich gein im.
auf mein trewe ich daz nim,
so chuenen man ich nie gesach,
wan er mich flugelingen stach
hinderz oersse auf den plan
und nam daz oersse und zoch ez dan
zue den seinen da zehant.
do er mich nider auf daz lant
het gevalt, der unverzait,
wider zue mir er rait
und vraget mich der maer,
wa ich wolt oder wer ich waer,
daz ich im daz taet chunt.
ich pat den degen an der stunt,
daz er zue mir erbeizt nider,
deu pet geraw mich sider.
do der chuen wigant
sein oersse zue einem paum gepant,
ich zukcht daz swert und lief in an.
ich sprach hincz im: « du muest mir lan
dein oersse oder pringe mir daz mein,
dez mag chain rat sein. »
ich slueg auf den degen wert,
do gezukcht der wert helt sein swert
gein mir nie, dez schamt ich mich.
er sprach zue mir: « ich wil dich
niwan duerch goet leben lan. »
der chuene snelle starch man
mir daz swert under spranch,
auf die erde er mich swanch,
daz ich gehort noch gesach.
den helm er mir ab prach
und daz swert aeus meiner hant.
ob mir stuent der wigant,
uencz daz ich mich wider versan.
ich richt mich auf und sach in an.
ich sprach hincz im: « lat mir den leib
und eret an mir elleu weib,
daz ir mir lazzet mein leben. »
ich wolt im gerne han gegeben
auf genad mein sicherhait.
der chuen degen unverzait
sprach, zweu im deu solt,
mein sicherhait. er wolt
mich suest duerch goet lan leben.
do pat ich in mir wider geben
meinen helm und mein swert.
do enwolt er, der degen wert,
da pei mir nicht langer sten.
er sprach, ich muese mit laster gen
her wider danne ich waer choemen.
mich moechte nicht gein im gefrumen,
swaz ich gefleget oder pat.
auf sein oersse saz er an der stat.
e daz er von mir rait,
ich pat den degen unverzait,
daz er mir sagt maer,
wie er hiezze oder wer er waer.
do sprach der unverzagte,
daz ich den laeuten sagte,
swer mich darumb vrag,
ob mich dez nicht betrag,
daz ich im sag, er waerz, der man,
der mir daz oersse an gewan.
daz mag er wol erzeugen,
wan er chan nicht lewgen,
alz garel von dem pluenden tal,
der sich von voerchten von uens stal.
dez sei er immer mer geschant.
er lobt erchuennen uens daz lant
ze chanadich, do er hinnen fuer,
vor meinem herren er dez swuer,
er sluege die vier risen toet.
nu hat er lazzen uns in not.
ich sach si alle vier.
chuemt garel nicht vil schier,
her chuenich, die risen tuent eu lait,
ez wende danne sein manhait.>
vor dem werden chuenich saz
vil manich ritter falschez laz,
die pesten al geleiche,
do key dem chuenich reiche
saget diseu maer,
wie im gelungen waer.
niemant vor dem chuenich saz,
er enwaer keyn gehaz,
duerch sein grozzeu falschait
waz in sein laster nicht ze lait.
artus sprach zue keyn san:
< wie waz gezimirt der man,
der dir da hat an gesiget,
dez hercze solher manhait phliget?>
also sprach der milte:
< waz fuerte er an dem schilte?>
key sprach:< der degen snel
ein sne weizzez pantel,
der schilt, der ist anderswa
von so liechter varbe plab,
daz ich dar zue geleiche nicht.
sein guersit und sein helm liecht
in der selben varb erschain
ein chrone, die manich edel stain
ziert, die trait der ellens reiche
auf seinem helm. sein geleiche
lebt nindert auf der erde.>
artus, der chuenich werde,
gedacht in seinem muet:
< ia, herre goet, der guet,
waer ez mein neve garel.
den hat iedoch daz pantel
von steiren geerbet an.
waz ob ez ist also ergan,
daz garel ist her wider choemen
und daz er hat den sig genomen
an ekunaver, dem wigant,
mit seiner ellenthaften hant,
so wolt mein goet noch rueche han.>
malseron, der starche man,
waz nu choemen auf den plan,
da artus und sein man
lagen ritterleich
und sechz chuenich reich
und manich fuerst wert erchant.
malseron, der wigant,
choem gegangen, do daz her lag.
von seiner lenge ser erschracht,
dem doch nicht von im geschach,
manich man, der in ersach.
swie lanch er waz und auch swie grozz,
ez lebt an zuechten sein genoz
nindert auf der erde.
malseron, der werde,
begunde vragen maer,
wa der chuenich waer.
man zaiget im, da er den chuenich vant.
malseron, der wigant,
gie wol gewaffent nach seinem sit.
auch zoch im ein chnappe mit
daz oersse, daz garel an gewan
keyn, auch pracht er auf den plan
keyn helm und sein swert.
artus, der ie eren gert,
dem saget man die maer,
daz da choemen waer
ein man so michel und so grozz,
daz man nindert seinen genoz
funde in allen reichen,
den man zue im geleichen
moecht an leng und an chraft.
< ist sein leib so manhaft
nach solher leng, der er phliget,
so waen, im niemant an gesiget.>
deu maer sait dem chuenich reiche,
artus, ein ritter loebleiche.
do sprach artus, der werde man:
< wir sueln fuer daz gezelt gan
und hoeren seineu maer.>
der chuenich lobewaer
her aus zue dem risen gie.
den starchen man er wol enphie,
sam taten die seinen zuechtichleich.
malseron, der ellens reich,
genad dem chuenich. der wigant
het gelait von seiner hant
ein staelein stangen, die er trueg,
deu waz groezz und swaer genueg,
deu wol ze vier ekken snait.
ein schoenez swert lang und prait
lait er von im, helm und schilt.
er chniete fuer den chuenich milte
vil gezogenleich.
er sprach:< chuenich eren reiche,
eu enpeut mein herre,
der chuenich von anferre,
seinen dienst mit trewen sunder spot.>
artus sprach:< nu lon im goet.>
malseron sprach sa zehant:
< herre, er hat eu gesant
dicze oersse und den helm und daz swert.
mein herre nicht ewers guetez gert,
er gewinne euz mit minnen an.
het er icht wider euch getan,
dez wil er nach seinen schulden
gern choemen zue ewern hulden.
swaz er keyn hat getan,
dez wolt er in nicht erlan,
auch wil euch mein herre puezzen daz,
ob ir gein im chainen haz
tragt, den suelt ir lazzen sein.
eu wirt sein dienst mit trewen schein,
er wil nach ewerm gepot leben.
ir suelt im ein gelait geben
fuer keyn zorn, dez gert er.
mein herre, der wil selbe her
choemen und wil eu gesehen.
dar zue pat er mich veriehen,
daz al der tavelrunder schar
seinez dienstez mit trewen naemen war
ane falsch vil lauterleich.>
do sprach artus, der chuenich reiche:
< herre, tuet mir daz bechant,
wie ist ewer herre genant.
daz suelt ir mich wizzen lan.
swaz er hat wider mich getan,
dez sol er allez ledig sein.>
der rise sprach:< der herre mein,
der hat vil hoch wirdichait
mit heldez handen unverzait
beiagt in manigen landen.
sein hoher preis vor schanden
ist wol behuet, sein lob ist hel.
er ist gehaizzen garel.
er hat vil noet durch euch erliten,
sein hant hat manigen streit gestriten,
seyt er hie von eu schiet,
alz im sein manhait geriet.>
er tet im rechte daz bechant,
waz der chuen wigant
helf het errungen
und daz im waz gelungen
an ekunaver ze chanadich
und daz er loebleich den sig
erstrait an dem werden man,
und daz er in gevangen dan
mit im pracht in daz lant,
und zwen chuenich wert erchant,
von rivelanze ardan
und helphereich, den chuenich von nasseran.
dem chuenich er do sagt,
wie der unverzagt
die chueniginne von anferre gewan
und wie er den uebeln purdan
slueg und auch sein uebel weib,
die vil manigem man den leib
namen duerch ir uebermuet,
und wie der maer degen guet
chlarisen von im loeste dan
und auch die maget wol getan,
dez lantgrafen chint von turtuse,
und wie er die vesten chlause
ze chanadich mit streit gewan,
und auch wie der chuene man
in selben mit streit betwanch.
dez sait im mit vraeuden danch
artus, der werde chuenich, do.
die ritter waren alle vro,
daz im waz so wol gelungen.
der rise wart vil gedrungen.
do er sait deu maer,
artus, der saeldenbaer,
vroeleich lachte und sprach:
< ein ende hat mein ungemach,
seyt ich mit warhait han vernoemen,
daz garel ist her wider choemen
so rechte wirdichleiche.
dez pin ich vraeuden reiche.
ich han von meinem chuenne
vil dikche grozze wunne,
die habent mir eren vil beiaget
( und auch garel, der unverzaget,)
den ich immer eren wil.
ich han hoher eren vil
von meinem werden chuenne.
goet mir der saelden guenne,
daz si mir muezzen leben gesunt
vil lieber vreunt, nu tuet mir chunt>,
sprach artus, der chuenich reiche,
zue malseron zuechtichleiche,
< wen pringet garel, der wigant,
mit im her in dicz lant
seiner helfaer.
ich hoert gerne deu maer,
wer si waeren>, sprach der chuenich reiche.
malseron sprach zuechtichleiche:
< herre, die werdent eu genant,
pedeu ir namen und ir lant,
wannen isleicher ist geporn.
retan, der fuerste aeus erchorn,
der herczog von pergalt,
der hat vil manigen degen palt
in meinez herren helfe pracht.
von galis der fuerste wol geslacht,
der herczog gylan,
der hat vil manigen werden man
meinem herren pracht duerch seinen preiz,
der ist chuene und weis.
mit im chuemt eskilabon,
der manigen preisleichen lon
hat beiagt mit heldez hant.
der vil chuen wigant,
der ist geporn von belamunt.
sein manhait, deu ist weiten chunt.
der hat vil schoen ritterschaft.
auch fuert vil grozz heres chraft
ammurat, der lantgrafe reich
von turtuse, der vil loebleich
hat manigen hohen preis beiagt.
manigen ritter unverzagt
fuert im der fuerst aeuz argentin,
chlaris, der dem herren mein
hat wol gedient auf diser vart.
im fuert von rivirz gerhart
vil manigen chuenen degen wert.
tyofabir, det hercze ie eren gert,
pracht im von merchanie
manigen ritter falschez vrie.
vier hundert ritter wert erchant,
die pracht der chuen wigant
eskilabon, der werde helt,
die sein ze den pesten aeuz erwelt.
die varent sunderleich,
wan si sint ellens reich
und habent hoch wirdichait.
vil manigen ritter unverzait
hat mit im pracht mein herre
von dem lande ze anferre.
in sein helf waz gezalt
hundert tausent helt palt.
der hat der degen aeuz erchorn
in dem streit ein tayl verlorn.
die in dem streit sint genesen,
die sint mit im choemen, die aeus gelesen
hat der toet, sint bestan.
meinem herren ist manich werder man
in dem herten streit erslagen,
die er wol mag mit eren chlagen. die not hat er duerch euch erliten,
er hat eu eren vil erstriten.>
artus zue dem risen sprach:
< nu vart an ewern gemach,
herre, den schaffe ich eu, ob ir
hie beleiben welt pey mir.>
der rise sprach:< dez mag nicht sein.
ich wil zue dem herren mein
hin wider gahen an diser stunt.
swaz ir welt, daz tuet mir chunt,
swaz ich im von eu sagen sol,
daz chan ich im gesagen wol.>
artus sprach:< daz saget im von mir,
meinen dienst und daz ich sein enpir
so lange, daz muet mich ser.
pitet in duerch sein er,
daz er mich chuerczleich gesech.
ich waen nicht, daz mir geschech
so lieb, so mir ist geschehen
an seiner chuemft, dez wil ich iehen.
ich wil sein gelaite wesen,
er mag vor keyn wol genesen.>
die ritter waren alle vro,
daz meins herren garel dinch stuent also,
daz er mit seiner manhait
keyn spot het hin gelait.
dez vraeuten si sich alle.
key sprach so ze schalle
von spotte und chunt er sich schamen
lasters, er waer von ritters namen
sicherleiche geschaiden gar.
nu nam er dez vil chlain war,
swaz im lasterz ie geschach.
gawan zue dem risen sprach:
< herre, ir suelt gareln iehen,
daz wir in alle gern sehen
und daz er sich icht saume.
mein herre enpeite chaume
und wir alle geleich,
daz wir den degen ellens reich
sueln sehen, daz sagt im von mir.>
der rise sprach:< so sult ir
mir tuen chuent, von wem ich sagen sol,
so wirf ich ewer potschaft wol.>
do sprach der werde gawan:
< gareln ich wol guetez gan.
wir sein ein ander wol bechant,
ich pin gawan genant.>
der rise sprach:< man hat gesait
so vil von ewer wirdichait,
daz man eu gerne dienen sol.
ich wirf ewer potschaft wol
gein meinem herren wert erchant.>
die werden ritter alsamt
enputen willichleichen
gareln, dem ellens reichen,
ir getrewen dienst sunder spot.
< ich sag im gern>, sprach der pot,
< swaz ir im enpieten welt.>
malseron, der starche helt,
urlaub von dem chuenich nam
und von den werden rittern sam.
der chuenich artus an der stuent
sprach:< vreunt, nu tuet gareln chunt,
mir sei deu chueniginne widerchoemen,
die mir der ritter het genomen.
die hat mit maenleichen siten
mein neve lanzilet erstriten.
daz saget garel, dem neven mein.
auch suelt ir gewis sein
meiner gab sicherleich,
e wir uens schaiden>, sprach der chuenich reich.
dez genat im der starche man.
suest nam er urlaub und gacht dan
gein dem her, da sein herre lag.
garel, der ie eren phlag,
waz wider zue den seinen choemen
ab der warte, si heten war genomen,
daz artus soelhez heres chraft
fuert, daz er wol sigehaft
waer worden sicherleichen
an ekunaver, dem reichen.
er moecht artus nicht haben gestriten.
die mit gareln waren geriten
dez geleiche iahen,
do si sein her sahen.
die fuersten ellens reiche
waren alle geleiche
zue dem werden garel choemen
in sein gezelt, ich han vernoemen.
die sazzen vor im zuechtichleich
und ekunaver, der chuenich reich,
und helphereich von nasseran
und der chuenich ardan,
die sazzen vor dem chuenich da.
nu choem von artusen sa
malseron, der wigant,
den garel het hincz im gesant.
gareln man daz saget,
daz malseron, der unverzaget,
von artuse choemen waer.
< wir suln seineu maer
hoeren>, sprach er willichleich,
< waz mir artus, der chuenich reich,
enpiete>, sprach der werde man.
fuer daz gezelt gie er dan
auf ein wol gepluemtez graz.
ekunaver und swaz der fuersten waz,
die sazzen und mein herr garel.
malseron, der degen snel,
choem an den selben rinch gegan,
fuer seinen herren chniet er san
und sprach gezogenleich:
< ew enpeut getreweleich
artus seinen dienst her.
herre, ich sag eu wol, daz er
sich vraeut, daz ir wider seit chomen.
do ewer potschaft wart vernoemen,
do wart er vraeuden reich
und die ritter alle geleiche,
die hoechsten und die werden.
ich waen, auf der erden
nie schoener her wart gesehen.
herre, ich wil eu dez veriehen,
arme und reiche,
die vraeunt sich alle geleiche,
daz ir noch lebt wol gesunt.
ich tuen eu von in allen chunt,
eu enpeut dienst ungezalt
vil manich chuener degen palt,
dez ich nicht wol genennen chan.
herre, der werde gawan,
der enpeut eu dienst mit trewen gantz,
beachurs und gramoflancz,
lanzilet und her yban
mit gueten trewen sunder wan
und erech, der chuenich reich,
die dienent eu willichleich.
eu enpeutet melianz von liz,
er trag eu dienstleichen fleiz,
und anderz manich werder man,
der namen ich nicht genennen chan.
die armen und die reichen
mit trewen willichleichen
dienent eu gerne an allen haz.
artus hiez eu sagen, daz
im waer mit eren wider choemen
deu chueniginne, deu im waz genomen.
die hiet lanzilet erstriten
mit unverzaegleichen siten
ab dem ritter, der si fuert dan
mit gewalt von al den chuenigez man.>
der maer wart her garel vro.
zue malseron sprach er do:
< chuener helt unverzagt,
du hast mir liebeu maer gesagt.
mir ist lieb, daz mein frawe ist choemen
her wider, da von ist benomen
artusen grozz swaer.
ich gehoert nie chain maer
so gerne, so daz deu frawe mein
allen ir sendleichen pein
mit vraeuden hat ueber choemen.
daz han ich gern vernomen.>
garel ze malseron sprach:
< helt, nu var an deinen gemach.
ich sol dir geben potenprot,
daz ein ende hat meiner frawen not,
daz wizze sicherleichen,
ich wil dich immer reichen.
du hast mir liebeu maer pracht.>
nu waz auch zeit, daz man gein nacht
solt ezzen und haben gemach.
garel, der chuenich, do sprach:
< ekunaver, degen unverzait,
ir suelt ewer sicherhait
loesen, so ez werde liecht,
so suelt ir eu saumen nicht,
ir suelt morgen sein berait,
pringet artus ewer sicherhait.
werder chuenich ardan
und helphereich von nasseran,
ir sult paide mit im varen.
goet, der muezz euch wol bewaren.
ich chuem selbe nach eu dar.>
daz lobten si und liezzens war.
die fuersten riten zue ir ringe dan,
da si ir mag und ir man
funden mit reichleicher zer.
garel hiez chuenden al dem her,
daz si beraiten sich dar zue,
er wolt dez andern morgens frue
gegen artus, dem chuenich, reiten.
in dem her an allen siten
wurden diseu maer vernomen.
do in waz der morgen choemen,
do waz ekunaver, der chuenich reich,
und von nasseran helphereich
und der chuenich ardan
berait und zogten dan
gein artus. do daz geschach,
mit dem her mein her garel nach
fuer, do er enpizzen waz
auf einem tawigen gruenen graz.
ekunaver und die gesellen sein
und die guet chueniginne
waren nu zue artus choemen.
do artus daz het vernomen,
daz ekunaver, der maer,
und deu chueniginne choemen waer
und der chuenich helphereich
und ardan, der chuenich lobez reich,
dez waz der werde chuenich gemait.
artus het duerch sein wirdichait
die pesten alle besant,
die man in dem her vant,
die sazzen vor dem chuenich reich
mit zuechten wirdichleich.
er het duerch daz nach in gesant,
wie er garel, den wigant,
enphienge, daz si im rieten daz.
manich reicher fuerst vor im saz
und manich ritter aeus erwelt.
si rieten, daz er dem werden helt
engegen rit auf den plan.
ekunaver, der werde man,
und dise zwen chuenich reich,
ardan und helphereich,
und deu chueniginn guet,
deu rechten weibleichen muet
pracht uencz an ir end,
an alle missewend
lebt deu chueniginne reich,
ekunaver und helphereich
und der chuenich ardan,
die erbeizten nider auf den plan.
lanzilet und gawan,
erech und gramoflancz,
yban und melians,
die giengen zuechtichleich
gein der chueniginne reich.
si enphiengen sunder schande
die drei wigande
und die chueniginne reich.
gawan vil zuechtichleich
hueb deu chueniginne wert erchant
von dem pfaerde auf daz lant.
ir iunchfrawen habten auf dem plan.
lanzilet und gaban
prachten die edeln chuenigin
mit zuechten fuer artusen hin.
artus, der zuechte hauptman,
gein der chuniginne wol getan
er vil zuechtichleichen gie,
vil guetleich er sei enphie.
dez genad im deu guet.
vor falsche deu wol behuet
sprach:< artus, der edel chuenich reich,
ir suelt genaedichleich
an uens hoehen ewern preis.
hab ekunaver, mein amis,
wider ewer huld icht getan,
daz sult ir duerch alle frawen lan
und duerch ewer selbez er.>
artus, der gar her,
sprach zue der frawen wol getan:
< swaz ekunaver, ewer man,
sich gein mir vergahet hat,
dez mag werden guet rat,
da von lat ewer swaer.>
artus, der lobewaer,
pat deu chueniginne siczen.
mit zuechtichleichen wiczen
sprach deu chueniginne:< ich wil noch stan,
uencz daz ich vernomen han,
waz meinem vreunt geschehen sol.
herre, nu tuet an im wol
durch ewer selbez wirdichait.>
ekunaver, der unverzait,
helphereich und ardan,
die giengen fuer den chuenich stan
und prachten im ir sicherhait.
die enphie der chuenich. nu wart gesait
ueber al daz her maer,
daz da chomen waer
ekunaver, der chuenich reich,
der mit her gewaltichleich
wolt reiten in artusez lant.
den het gevangen dar gesant
garel von dem pluenden tal.
do hueb sich vraeut und schal,
do man daz maer recht ervant.
artus, der werde chuenich zehant
zue ekunaver mit zuechten sprach:
< her chuenich, ir suelt an ewern gemach
varen mit ewer vreundin.
lat eu nicht lanch deu weil sein,
nemt zue ew ewer geselleschaft
und behalt ewers geluebdez chraft,
daz ir vart von hinnen,
wan mit meinen minnen
und daz ir gelaistet mein gepot.>
ekunaver sprach:< nun welle goet,
daz ich so laesterleich
von eu hinnen entweich.
ich getrawe suest mit minnen
vil paz an eu gewinnen,
daz ir genad an mir begat,
seit mir mein dinch also stat,
daz ich muezz vraeude meiden
und herczen chumber leiden
nach meinen vreunden, die ich han verlorn.
owe, daz ich ie wart geporn.
waz werder laeut mir nam der toet,
den ir trewe daz gepot,
daz si mir dienten willichleich,
und zwen edel chuenich reich,
die sint mir in dem streit erslagen,
die muezz ich von schulden chlagen.
von yserterre angenis,
dein wirdichait, dein hoher preiz
waz pedeu lanch und prait.
dich solt duerch dein manhait
chlagen, der dich nie gesach.
swaz mir liebez ie geschach,
daz hat mit lait ein ende.
ich armer ellende
moecht die laeut durch trewe erparmen.
ich muezz an vraeuden armen
und an sorgen reichen( immer trawrichleichen.)
von chalde, der chuenich salatriaz,
gelautert als ein spiegel glaz
waz sein leib vor falschait.
sein preis, sein hoheu wirdichait,
deu waz erhollen in manich lant.
salatrias, der wert erchant,
dez toet ist chlagbaer,
swie er ein haiden waer.
dar zue han ich verlorn
vil manigen ritter aeus erchorn
an tugenden und an manhait.
mein schad ist lanch und prait.
nu ist ez mir also gewant,
daz mich her garel hat gesant
eu, vil reicher chuenich, her.
nu beget an mir ewerr er.
swaz ich schulden gein eu han,
die suelt ir gein mir varen lan,
die weil ich hie gevangen pin.>
artus sprach:< der zorn sei hin
duerch deu chueniginne, ewer weib.>
dez getrewen artusez leib
verchoz den schaden vil gaenczleich
auf ekunaver, den chuenich reich,
die weil er pei im waer.
artus, der lobewaer,
hiez die chueniginne reiche
herbergen ritterleiche
auf einen plan zue einem pach.
durch ir gemach daz geschach.
do ekunaver, der reich,
und deu chueniginne minnichleich
und der chuenich ardan
und helphereich von nasseran
waren choemen an ir gemach,
einen marschalch man choemen sach
mit einer panir sne weizze,
dar inne mit chostleichem fleizze
von zobel ein pantel waz gesniten.
under der panir choem geriten
vil chnappen, die gerne wolten
herbergen, alz si solten.
artus hiez seinen marschalch san
zue garels marschalch auf den plan
und zue den seinen riten
und daz er an den zeiten
in herberg weiste.
artus, der gepriste,
vraeut sich, daz garel,
der aeus erwelt degen snel,
choem so rechte maenleich.
da wart vil herleich
zue garelz panir auf daz velt
vil manich herleich gezelt
geslagen. also daz geschach,
ein panir man do choemen sach,
dar inne lagen schoen
von gold drey chron.
der fuersten marschalch von anferren,
die herbergten zue ir herren
nider auf daz gruen graz.
alz schier daz geschehen waz,
do sach man choemen geleiche
zwo panir hart reiche.
deu ain waz ein roter sameit reich,
dar in gesniten maisterleich
von reicher chost ein haermein ar.
der andern panir nam man war,
deu waz weiz und pla.
von reicher chost waz alda
dar in gesniten zwen liebart.
deu panir vil geschawet wart.
den schilt fuert der degen tyofabir.
mit im choem ein panir,
dar in waz maisterleich
gesniten drey poygen reich.
eskilabonez marschalch choem gevarn
mit der panir mit dem arn,
da in herberg waz genomen.
nu sach man aber drei panir choemen.
deu ain waz gruen alz ein graz,
von goelde dar in ein leb waz
gesniten mit chostleichem fleizze.
deu ander panir, deu waz weizze,
dar in ein einhueren waz gesniten
mit vil reichleichen siten.
deu drit panir, deu waz reich,
getailt gar geleich
enviereu roet und weiz,
dar an lag chostleicher fleizz.
die fuert von rivirs gerhart,
der sich in streiten nie gespart.
do die geherbergten, al zehant
choemen chnappen vil gerant
under zwain panieren.
die wolten lotschieren
ir herren nach herleichen siten.
in die ein panir waz gesniten
ein swan noch weizzer danne ein sne
in einen roeten phelle von ninive.
deu ander waz weiz und rot.
deu fuert ein chuener helt in not,
der herczog von argentin.
deu panir gab liechten schein.
do al der fuersten marschalch waren chomen
und in herberg waz genoemen
zue artus auf daz gruen velt,
vil manich herleich gezelt
wart da reichleich auf geslagen.
artus hiez al den fuersten sagen,
daz si mit im ze velde riten.
ungern heten siz vermiten,
swez si der werde chuenich gepat.
die pesten choemen an der stat
und riten mit dem chuenich dan
gein gareln ferre auf den plan.
nu sahen si fuer unbetrogen
gein in vil panir zogen,
dar under manige storie groz.
artusen ze sehen nicht verdroz,
so ein schar gein im rait.
artus, der chuenich, nicht vermait,
er gruezt si minnichleich.
dez danchten si dem chuenich reiche
mit vil zuechtichleichen siten.
nu choem her garel her geriten
und siben fuersten wert erchant,
die werdent eu von mir genant.
der herczog retan
und der werde gilan,
von galis der loebleich,
und eskilabon, der reich,
und der lantgrafe reiche
von turtuse, der vil loebleich
vil manigen hohen preiz beiaget,
und chlaris, der unverzaget,
und gerhart, der degen vir,
und von merkanie tyofabir.
dannoch rait garel pey
vil manich ritter falschez vrei,
die an chreften waren groz,
fuersten und fuersten genoz
von dem lande ze anferren,
die von gareln, ir herren,
heten grozzeu lehen sunder wan.
artus, der wol beschaiden man,
enphie vil minnichleichen
gareln, den ellens reichen,
mit trewen ane falschait.
dar nach er zue den fuersten rait
und gruezt deu alz ein hoebsch man.
artus sach pei gareln gan
die risen alle vier.
zue den rait er vil schier,
vil guetleich er si enphie.
isleich ris gewaffent gie,
recht alz er wolt auf einen streit.
meinez herren gareln ze aller zeit
hueten si, swa er chert.
artus, der zuecht gelert,
enphie die ritter alle.
mit vroeleichem schalle
enphie do meinen herren garel
vil manich chuener degen snel,
sein mag und anders chuenigez man.
si riten mit ein ander dan
mit vraeuden ueber daz gruen velt
fuer meins herren garels gezelt.
der chuenich artus do sprach:
< neve garel, nu hab gemach.
ich chuem her wider schier zue dir.>
< herre, der eren ich gern enpir.
ir suelt mein an ewerm ring peiten.
ich sol pilleicher reiten
zue eu hin, danne ir zue mir her.
herre, ich pin dez ewer gewer,
daz ich eu dienstez nicht ab gestan,
die weil und ich daz leben han.>
artus waz der rede vro.
er dancht im und rait do
mit urlaube, er und sein man,
wider zue seinem ringe dan,
niwan lanzilet und gawan,
beachurs und yban,
die beliben pei gareln da.
ein iesleich fuerste chert sa,
da er sein gezelt vant.
do si nu waren al sant
schoen zue ir gemach choemen
und von den rittern waz genoemen
ir rais gewant und daz sich al geleich
gechlaiten die edeln fuersten reich
in vil reicheu chlait,
garel an alle ir ringe rait
und pat die fuersten reich
alle zuechtichleich,
daz si mit im ze artus riten.
von ir chainem wart vermiten,
si laisten, swez er si gepat.
garel an der selben stat
wol mit tausent rittern rait
zue artus, dem wart gesait,
daz garel choemen waer.
artus, der saeldenbaer,
gie gein dem hoch gelobten man
fuer sein gezelt auf den plan,
da der helt erbeizzet waz
nider auf daz gruen graz
fuer artusez pavilun.( artus, der edel pritun,)
enphie vil minnichleichen
gareln, den ellens reichen,
und alle, die mit im choemen dar.
alle der tavelrunden schar
enphiengen wol mit trewen chraft
gareln und sein ritterschaft.
artus fuert gareln dan,
fuer sein gezelt auf den plan
sazzens auf daz gruen velt.
in waz daz artusez gezelt
ze enge, swie weit ez waz.
auf einem wol gepluemten graz
saz der chuenich reiche.
vil gezogenleiche
saz vor im manich sein genoz
und fuersten her von arte grozz
und vil manich ritter wert.
artus, der ie eren gert,
gareln bestuent mit maeren,
wer die fuersten waeren,
die mit im choemen in daz lant.
do saget im garel zehant
von in allen sunderleiche.
artus, der eren reiche,
do im garel het gesait,
den fuersten umb ir arbait
dancht er fleizzichleiche.
do sprach der ellens reiche
aus galis, der fuerst gilan:
< herre, wir haben eu nicht getan
ze dienst, dez ir muegt geiehen.
swaz eu ze dienst ist geschehen
von uns, dez saget uenz chlain danch,
wan uens her garel dez bedwanch
mit streit, daz wir sicherhait,
es waer uens lieb oder lait,
im duerch not muesten geben.
darumb liez er uens daz leben,
daz wir im hulfen alle geleiche,
niwan der lantgrafe reiche
von turtuse amurat,
der im wol gedient hat,
und der herczoge von pergalt,
der pracht im manigen degen palt,
und von argentin der fuerste chlariz,
die choemen duerch ir selber preiz
mit grozzem her vil wirdichleich.>
do sprach der lantgrafe reiche:
< swaz ich im gedienet han,
daz han ich willichleich getan,
wan er mir choem ze trost.
von einem risen er mich erlost,
dem muest ich zinsen mein aigen lant.
von dem erlost mir der wigant
mein tochter, die mir sein weib vie.
vil wirdichleich sant er mir die
hin wider haim in mein lant.
da von han ich wol gewant,
ob ich im icht gedienet han.>
chlaris sagen do began,
wie er den uebeln purdan slueg.
dez wart im preisez genueg
gegewen. swer vor dem chuenich saz,
die redten alle geleiche daz,
sein leib waer wol eren wert.
artus, dez hercz ie eren gert,
nam gareln sunder dan,
lanzilet und gawan,
erech und gramoflancz,
ywan und melianz,
mit den wart er ze rat dez,
welt irz vernemen, ich sag eu, wez,
daz si die fuersten reiche
paten alle geleiche,
daz si mit im fueren in sein lant.
da wolt der chuenich wert erchant
haben ein hochzeit.
do lobten im die fuersten seit,
si fueren, swar in daucht guet.
dez vraeut sich dez chuenigez muet,
do im die fuersten reiche
lobten alle geleiche
mit im gein pritanie die vart,
deu wart nicht lenger auf gespart.
der chuenich, der wart harte vro.
garel mit urlaube do
und die fuersten zue ir ringen riten.
lenger wart do nicht gepiten.
artus, der chuenich milt,
den tugende nie bevilt,
seinen poten sande dan.
der chueniginne enpot der werde man,
wie im sein dinch waer choemen,
garel het den sik genomen
an ekunaver, dem reichen,
und daz er chuerczleichen
hin wider choem in daz lant,
da wolt der chuenich wert erchant
ein hochzeit han.
vor dynazerun auf dem plan
wart gesidel gemachet herleich.
deu edel chueniginne reiche
hiez einen rinch besunder
machen, ein tavelrunder,
mit vil herleichen siten,
der waz reicheu chost nicht vermiten,
den hiez deu chueniginne machen.
mit reichleichen sachen
wart der rinch geheret
und chuenichleich geeret,
da die pesten solten sitzen.
mit chuenstleichen witzen
wart der rinch erzewget,
daz maer euch nicht betrewget.
do der rinch berait waz
auf einem tauigen gruenen graz
fuer den walt ze prizzilian,
artus, der vil werde man,
fuer mit seiner herschaft
und garel mit seiner ritterschaft
gein dynazerun auf den plan,
ob ich eu nicht gelogen han.
artus ane schande
seinen marschalch fuer sande
und hiez vil herleiche
die edeln fuersten reiche
herbergen auf die haide prait.
der gachte dan, wart mir gesait.
deu chueniginne het in daz lant
die frawen alle besant,
die pesten, die si moechte han,
wan ir waz daz chunt getan,
daz ekunaver und daz weib sein,
gloutite, deu edel chueniginn,
mit artuse in daz lant riten.
ginover unsamfte het vermiten,
si beraite sich gein der fursten chomen,
alz ich daz maer han vernomen,
mit maniger chlaren frawen.
an den mochte man schawen
reicheu chlaider unde guet.
deu chueniginne waz so gemuet,
daz si die werden eret
und ir wirde meret,
swa si mochte mit ir tugend.
si choem in ir iugent,
daz ir nie unpreis geschach
und daz man ir dez pesten iach.
suest lebt deu eren reiche
mit lob vil zuechtichleich,
daz sich ir wirde mert
und nie wart verchert.
ir lob. man muest iehen,
daz rainer weib nie wart gesehen.
hie lazzen wir die chuenigin
mit zuechten pei ir frawen sein
und sagen, wie in daz lant
vil manigen chuenen wigant
artus, der chuenich, pracht.
sein marschalch fuer gacht
und iesleicher fuersten marschalch mit.
da wart nach chuenichleichem sit
gareln herberge genomen
und den fuersten, die da waren chomen
mit dem helde in daz lant.
do daz geschach, dar nach zehant
man vil herleiche
chuenige und fuersten reiche
herbergte auf die haid prait.
artus vroeleichen rait
mit seinen vreunden in daz lant,
da man vollichleichen vant
vraeut und swaz ieder man
ze chuerczweil wolt han,
daz vant man da vil vollichleich.
artus, der edel chuenich reich,
choem mit wirdichleichen scharn
ze lover in daz lant gevarn.
ze dynazerun auf den plan,
da waz geherberget sunder wan
den herren auf die haid prait.
iesleichem chuenich waz berait
seinem her sunder herberg stat.
artus die fuersten alle pat,
daz si fueren an ir gemach
und daz si die chueniginne dar nach
gesahen duerch den willen sein.
er sprach:< habt auf die trewen mein,
daz euch mein frawe vil gerne sicht.>
er sprach:< dez suelt ir lazzen nicht,
ir gesecht deu chueniginne reich.>
daz lobten si im alle geleich.
artus, der rait al zehant,
da er sein gezelt vant
und die chuenigin reich
mit maniger frawen minnichleich.
die waren wunnichleich gechlait.
iesleich fuerst zue seinem ringe rait.
artus belaib pei den frawen hie.
deu chueniginne in wol enphie
und die frawen alle geleich.
artus der chueniginne reich
danchte, daz deu guet
mit so willichleichem muet
nach ganczer wirdichait ranch
und daz ir hercz und ir gedanch
nach eren ze allen zeiten warf.
dar an vil lueczel dez verdarb,
si taet ie gerne daz peste.
die chunden und die gest
waren nu choemen an ir gemach.
meinen herren gareln gesach
an seinem ringe manich man,
der daz ungerne het lan,
wan in vil liebe waz geschehen.
daz er in den wirden waz ze sehen,
dez waren si alle geleich vro
und daz keyn spot also
het genomen ende
nach seiner missewende.
daz hoert man lueczel iemant chlagen.
nu hoert auch von gareln sagen,
wie der seinez herez pflag.
an seinem ringe herleichen lag
wol zwelf fuersten reiche,
die vil herleiche
mit grozzer chraft da lagen
und weyter ringe phlagen.
er het wol achzich tausent man
pracht von dem streit dan.
auch het der degen aeus erchorn
wol zwainczich tausent verlorn
in dem streit vollichleiche,
e daz der degen ellens reiche
den sig mit swertez slegen erwarf.
dem chuenige ekunaver erstarb
der laeute, daz an zal belaib.
deu flust aeus seinem hertzen traib
vraeut und allen hohen muet,
so daz der maer degen guet
waz mit trawren ueber laden,
swenne er gedacht an seinen schaden.
die ritter riten schawen dar
in garels her und namen war
daz den sig ervacht
mit streit an der uebermacht.
swelch ritter dez wolt nemen war,
ir schilt, ir wappenroch gar,
die waren ser verhawen.
auch moechte man wol schawen,
daz ir panir waren zezart,
ir helm mit swerten nicht gespart.
daz her vil herleichen lag,
dez mein herr garel da phlag.
si phlagen ritterleicher zer.
ueber al artusez her
waz gepresten chain.
artus, der chuenich wart dez enain,
daz er dez morgens auf dem plan
wolte hohzeit han
nach der tavelrunder rechte.
vier hundert werder chnechte,
den wolt der edel chuenich wert
duerch garels willen geben swert.
die wurden alle wol berait.
iesleichem dreyer hende chlait
gab deu chueniginne wert.
daz der chuenich het gegert
an die fuersten alle geleiche,
daz si die chueniginne reiche
solten sehen, daz wart getan.
fuer sein gezelt auf den plan
chuenige und fuersten riten,
die heten daz ungerne vermiten.
auch waz ekunaver choemen dar
und gloutit, deu chueniginne chlar,
und von rivelanz der chuenich reich
und der chuenich helphereich.
gynover, die man pei guet ie vant,
gein der chueniginne wert erchant
fuer daz pavilun gie.
vil minnichleichen sis enphie
und auch ekunaver, ir man,
und den chuenich ardan
und von nasseran helphereich.
deu edel chueniginne reich
nam gloutiten, deu trewen reichen,
und fuert si minnichleichen
mit ir in ir gezelt dan
und ekunaver, ir lieben man,
und sein gesellen. do daz geschach,
gynover, deu chueniginne, sprach
mit zuechtichleichen wiczen:
< swa ir welt gerne siczen,
her chuenich, daz sol mit urlaube sein.
ewer weib, deu chuenigin,
wil ich eu nemen mit gewalt.>
ekunaver, der degen palt,
sprach gezogenleichen:
< frawe saelden reich,
ich han den willen und den muet,
swaz ir genaden an uns tuet,
daz ich daz immer dienen sol.
wir getrawen eu dez wol,
daz ir duerch ewer wirdichait
helfet semften uenser lait,
daz ir pit den chuenich reich,
daz er tue genaedichleich
an uens, dez hat er ere.>
gynover, deu gar here,
im lobt, si hulf in willichleich.
die zwo chueniginne reich
zue ein ander sazzen zuechtichleich.
ekunaver, der lobez reiche,
saz und die gesellen sein
zue den frawen, die gaben liechten schein.
gynovern daz ir trewe gepot,
daz si chlaget gloutiten not
und ir grozzen ungemach.
ob ir auf der vart geschach
chainer slacht swaer,
daz ir daz lait waer,
dez iach deu chuniginne reich.
dez genad ir zuechtichleich
gloutite, deu saeldenbaer.
ir chumber und ir swaer
tet si der chueniginne chunt.
do lobt si ir an der stunt,
si hulf ir willichleich
gein artus, dem chuenich reich,
daz si ledichleichen dan
fuer und auch ir lieber man.
dez genad si ir wol tausent stunt.
nu wart der chueniginne chunt,
daz artus erbeizt waz
fuer daz gezelt auf daz graz.
der waz mit wirdichleichen siten
nach meinem herren gareln geriten.
den het er pracht mit im dar
und manigen werden ritter chlar
und die fuersten alle.
suest choem der chuenich mit schalle
und erbeizt fuer daz gezelt zehant,
da man die chueniginne under vant
mit vil maniger frawen chlar.
artus nam an allen var
gareln, den vil werden man,
pey der hant und fuert in dan,
da er deu chueniginne sach.
deu stuent auf und sprach:
< garel, wis goet willechoemen.
mir ist lieb, daz ich han vernomen,
daz dein hoheu wirdichait
ist mit warhait also prait.
dez pin ich vro sicherleich.
ginch her und chuesse mich,
wan ich pin dein ze sehen vro.>
< genad, frawe>, sprach er do,
< der trewen, der ir gein uens traget.>
der werde degen unverzaget
gein der chueniginne gie.
vil minnichleich si in enphie
und chueste in. also daz geschach,
artus zue der chueniginne sprach:
< frawe, eu sol nicht versmachen,
ir suelt mit chuesse enphachen
die fuersten wert erchant,
die mit garel in daz lant
sint choemen duerch ir wirdichait.>
do sprach deu chueniginne gemait:
< swaz ir gepietet, daz sei getan.>
den herczogen retan,
den edeln fuersten reichen,
den fuert zuechtichleichen
der chuenich artus pei der hant,
da er die chueniginne vant.
den fuersten er si chuessen pat.
den lantgrafen amurat
von turtuse, den reichen,
pat er zuechtichleichen
die chueniginne chuessen, daz geschach.
artus, der werde chuenich, sprach
zue dem fuersten gilam:
< ewer wirdichait, ewer hoher nam
ist vrei vor schanden sicherleich.>
er pat die chueniginne reich
in chuessen. do daz wart getan,
eskilabon, der werde man,
do mit chuesse enphangen wart
und von rivirs gerhart
und chlaris, der degen vir,
und von merkanie tyofabir.
do daz waz ergangen,
daz die fuersten waren enphangen,
die garel pracht in daz lant,
deu chueniginne wert erchant
mit vraeuden gein ir vreunden gie,
die si mit chuesse wol enphie,
lanzilet und gawan,
beachurs und yban,
erech und gramoflancz
und auch den chunich melianz
und alle, die dez waren wert.
artus, dez hercze ie eren gert,
den werden garel sitzen pat
zue der chueniginne an der selben stat.
anderthalb saz zuechtichleich
ekunaver, der reich,
dar nach gloutite, dez heldez weib,
deu mit rechter chaewsche ir leib
het vor missewende behuet.
artus, der chuenich wol gemuet,
zue frawen gloutiten saz.
der edel chuenich nicht vergaz,
er hiez al die fuersten sitzen gan
zue den frawen wol getan.
do si gesazzen ueber al,
vil zuechtichleichen an allen schal
wart da schimpf rede genueg.
garel, der stolcz degen chlueg,
mit zuechten pei der chueniginne saz,
deu dez nicht gein im vergaz,
si danchte im umb sein arbait,
daz er durch artusen rait
gein chanadich in daz lant
und daz sein ellenthafteu hant
so manigen hohen preis beiagt.
do sprach der helt unverzagt:
< frawe, ir suelt gelauben, daz
ich dien eu gern an allen haz,
dez suelt ir gar an angest sein.
artus, der lieb herre mein,
hat so wol an mir getan,
daz ich vil gueten willen han,
daz im mein dienst ist berait.
er hat mit grozzer wirdichait
mich von chinde her gezogen,
an werder fuer nicht betrogen.
da von han ich recht dar zue,
daz ich spat und frue
ewer paider er werfen sol.
frawe, ir habt an mir so wol
getan, daz ich pilleich
ewer er sol werfen, wan daz ich
auf er aller erste muet gewan,
daz choem von euch. ich enchan
die trewe verdienen nimmer,
und solt ich leben immer,
die ir habt an mich gelait.
ich sol durch ewer wirdichait
die weil und ich mein leben han
eu dienen>, sprach der werde man.
deu chueniginne wol geporn
sprach zue dem ritter aeus erchorn:
< du hast dein trewe behalten
an uens und sueln wir walten
der chron, ich und der chuenich reich,
daz wir sicherleich
verdienen die trewe umb dich.
nu wizze, wil der chuenich mich
chainer pet geweren,
so wil ich an in dez geren,
daz er dir loen der trewen dein
immer durch den willen mein.>
dez genad ir zuechtichleich
garel, der ellens reich,
der sprach zue der chuenigin:
< nu rat mir, liebeu frawe mein,
wie wir werfen oder wir varen,
daz wir vor unpreis uens bewaren
an ekunaver und den gesellen sein.>
do sprach deu guet chuenigin:
< da sueln wir den chuenich reich
morgen piten guetleich,
so er der tavelrunder recht begat,
daz er danne seinen zorn lat
gein ekunaver, dem reichen.
dez muezz er sicherleichen
uens geweren>, sprach deu guet.
deu rain wol gemuet
sprach:< wir sueln mit eren leben,
mein herre, der chuenich, sol vergeben
ekunaver, dem degen guet,
ob er ie geswaeret seinen muet.>
den rat gab deu chueniginne,
deu guetez weibez sinne
wol behielt an missetat.
garel dancht ir umb den rat.
der red wart geswigen da.
fuer den chuenich trueg man sa
manigen choph gueldein.
moraz, chlaret und wein
trueg man fuer den chuenich reich.
do si getrunchen zuechtichleich,
die fuersten nicht langer sazzen da.
ze der chueniginne und anderswa
von den frawen allen geleich
namen si urlaub zuechtichleich
und riten zue ir ringen dan.
artus, der wol gezogen man,
der rechter tugende nie vergaz,
auf ein oersse er gesaz
und rait mit gareln dan
in sein her. der werde man
duerch sein zuecht er nicht vermait,
an al der fuersten ringe er rait
und besach wie man ir phlaeg
und wie ir volchk laeg.
er hiez ueber al nemen war,
ob in icht gepraest, daz man in dar
gaeb, swez si wolt gezemen,
daz hiez er voellichleichen nemen
ir amptlaeut, daz waz sein pet.
von den fuersten sa ze stet
er mit urlaub schiet,
alz im sein tugent riet.
artus duerch wirdichleicheu dinch
rait an iesleichez rinch,
die mit grozzem her da lagen.
ir amptlaeut hiez er vragen,
ob si icht gepresten liten,
daz si zue seinen amptlaeuten riten
und naemen, swaz si wolten
und waz si haben solten,
dez gab man in den vollen gar.
man nam ir wol mit wirden war,
der herren alle geleich.
do artus, der eren reich,
kuenige und fuersten gar gesach,
do rait er, da er vant gemach.
der tag nicht lenger wolte sein,
ein ende het sein liechter schein
vil nahen genomen gein der nacht.
die fuersten heten sich bedacht,
daz si wolten haben gemach.
dez morgens, do der tag auf prach
und daz die liechte sunne erschain,
do enwaz da ritter chain,
er het sich herleich
in liechteu chlaider reich
gepriset und geziret.
mit golde wol bewieret,
man sach manigen porten guet
da mit die ritter hoech gemuet
sich guerten, den man chost iach.
manich reichez schapel man sach
auf der ritter har.
manich iunchfrawen chlar
sach man, die schoen waren gechlait,
als uens deu aventewer sait,
und manich frawen minnichleich,
edel und reich,
die dez tagez wolten sein
pey der edeln chueniginn,
da si ze der tavelrunder saz.
vil manich ritter falschez laz
riten mit den frawen dan,
da dez chuenigez chappelan
vron goet ein messe sanch.
da hueb sich harte grozz gedranch
an artusez ringe,
e daz man gesinge.
do der benedicite geschach,
garel man dort choemen sach
mit zwelf fuersten reichen,
die alle herleichen
waren gechlaidet und geriten.
die wolten artusen piten,
daz er in gaeb besunder
phlicht ueber die tavelrunder.
dannoch reit gareln pei
vil manich ritter falschez vrei,
die auch gerten der selben stat.
garel den chuenich artus pat,
daz er duerch seiner trewen chraft
ueber die tavelrunder geselleschaft
den rittern, die dez waeren wert,
gab. swez mein herr garel gert,
dez verzech in nicht der chuenich reich.
nu sach man choemen ritterleich
vil panir an allen siten.
in vil churczen zeiten
hueb sich ein puhurt nach ritters siten.
da wart vil chuenstleich geriten
umb den rinch der tavelrunder,
der dort stuent besunder
wol gezirt auf dem plan.
manich frawe wol getan
mit der chueniginne gemait
ueber den gruenen anger rait
gein dem ringe, da si solten
siczen, ob si wolten
ezzen zuechtichleiche.
deu chueniginne reiche,
frawe gloutite und her garel
und ekunaver, der degen snel,
und der chuenich ardan
und helphereich von nasseran
und die fuersten alle geleich,
die der ellens reich
garel pracht in daz lant,
und gaban, der werde erchant,
ywan und lanzilet,
erech, der ie daz peste tet,
und der chuenich gramoflancz,
beachurs und melians
und anders manich werder man,
dez namen ich nicht genennen chan,
hie paten zuechtichleichen
artus, den eren reichen,
daz er taet seiner zucht schein
an ekunaver durch die chuenigin,
deu in pat vil zuechtichleich.
do sprach artus, der chuenich reich:
< frawe mein, nu seit gewert,
swez ewer wille an mich gert
und dise ritter alle.
swaz eu nu gevalle,
daz sei allez geschehen.
wir sueln chuerczweil sehen.
ekunaver, werder man,
swaz ir mir laidez habt getan,
daz sol vil gar verchorn sein
duerch ewer weib und duerch daz weib mein
und duerch gareln, den wigant,
und duerch dise ritter alle sant,
die mich haben umb euch gepeten.
ir habt an preis nie aeuz getreten
einez halben vingers prait.
ich paet euch, waer ez euch nicht lait,
daz ir uens gaebt geselleschaft
mit vil staeter trewen chraft
ueber die tavelrunder,
deu dort stet besunder.
dar zue wil ich eu nicht erlan>,
also sprach der werde man,
< ewer veintleicher zorn,
der si gaenczleich verchorn
auf garel, den neven mein,
und auf die helfaer sein.
sam tuet ir, mein her helphereich,
und ardan, der chuenich reich,
so ist deu suen staet
an falschez herczen raet.>
ekunaver mit trewen sprach:
< mein lait und mein ungemach,
der sei gaenczleich verchorn,
swie vil ich vraeuden han verlorn,
dez sei nu vergezzen gar
lauterleich an allen var.
mich mag goet wol ergeczen
und wider vro geseczen,
swenne so der herre wil.
seiner genaden ist so vil.
artus, edeler chuenich reich,
ich wil vil gerne gesellichleich
mit dir immer mer leben
und geselleschaft herfuer dich geben.>
do sprach der chuenich von nasseran:
< swaz mir laidez ist getan,
daz sei gaenczleich verchorn
lauterleich an allen zorn,
seit ez nicht pezzer mag gesein.
ich gib eu dez die trewe mein,
daz ich wil sein, swie ir welt.>
do sprach der ellens reich helt,
von rivelanz ardan:
< swaz mir laidez ist getan,
dez mag ich doch nicht wider choemen.
swie vil mir vraeuden ist benomen,
daz sei nu allez lazzen.
ich wil mich trawrens mazzen
und wil mich gehawen wol.
ich han vernomen, daz iemant sol
sein lait chlagen ze ser,
swer welle haben er,
der sei seinez leibez nicht ze gail.
mir mag goet aller saelden tail
wol nach ungelueche geben.
chuenich, ich wil gern leben,
swie ir gepietet und swie ir welt.
ir habt so manigen werden helt,
die stat habent besunder
ob der tavelrunder,
daz ich der eren pin gemait,
ob mir die gebent duerch ir wirdichait
geselleschaft, dez pin ich vro.>
der chuenich artus hiez do
mit zuechtichleichen wiczen
ueber die tavelrunder siczen
alle, die da siczen solten,
die dichke umb er dolten
chumber und grozz arbait.
mit der chueniginne zue dem ring rait
maenich frawe wol getan
und manich hoch gelobter man.
do si nu waren gesezzen,
do wart nicht vergezzen,
man gab in wirtschaft voellichleich.
garel, der degen ellens reich,
pey artus ze naechst saz,
mit dem der edel fuerst az,
der herczog von pergalt.
amurat, der degen palt,
von turtuse der reiche,
saz dar nach zuechtichleiche,
mit dem az mein herr gilam,
dez wirdichait waz an scham.
nach dem saz eskilabon,
der manigen preisleichen loen
erwarf vil ritterleich,
mit dem az der ellens reich
tyofabir von merkanie,
der edel falschez vrie.
nach dem saz der fuerst auz argentin,
dez manhait waz worden schein
in dem streit vollichleich,
mit dem az ein degen ellens reich,
daz waz von rivirs gerhart,
dez leib vor schanden waz bewart.
nach dem saz alexander,
floris und liander,
benemias, tschoverans,
dez preis mit wirdichait waz gancz,
und oygeones, der wigant,
mit dem az ein ritter wert erchant,
der waz frigene genant,
der het beiagt mit seiner hant
vil manig hoch wirdichait,
alz uens dicz maer sait.
die ritter sazzen alle hie,
die eskilabon, der werde, vie
ze seiner aventewer
und die der helt gehewer,
garel, von im loest dan,
an zehen, die waren bestan
in dem streit, den garel strait,
daz waz ir gesellen lait.
gegen artus, dem chuenig reich,
saz mit zuechten wirdichleich
ekunaver und daz weib sein,
gloutit, deu edel chuenigin,
und ireu iunchfrawelein,
die gaben minnichleichen schein.
anderthalb saz zuechtichleich
von naseran helphereich
und ardan, der unverzaget,
der manigen preis beiaget.
en dritten ende saz gaban,
lanzilet und ywan
und beachurs von norwaege,
gein falschait der traege.
en vierden ende saz gramoflancz,
erech und melians.
da enzwischen saz manich ritter wert,
dez hercz nicht wan ern gert.
artus, der chuenich reiche,
saz hie vil wirdichleiche
mit manigem ritter ellens reiche
und mit maniger frawen minnichleiche,
und manich iuncherre chlueg
trinchen und ezzen dar trueg.
da wart nicht vergezzen,
man gab in wirtschaft, trinchen und ezzen.
deu wirtschaft waz grozz.
den chuenich dez lueczel verdrozz,
er hiez vil wirdichleichen phlegen
dez hers. er het sich bewegen
der chost, die man zert da.
do man gaz, do hueb man sa
die tische von in allen dan,
pedeu von frawen und von man.
si stuenden auf, do daz geschach.
manige panir man choemen sach
alumb und umb den rinch.
daz waren hoebschleicheu dinch.
die ritter heten sich bewegen,
si wolten puhurdirens phlegen.
schilt und oersse pracht man in dar.
deu vil tugenthaft schar
hueb einen puhurt an.
artus, der vil werde man
selb vil ritterleichen rait.
pei dem ringe auf dem anger prait
wart vil chuenstleich geriten.
nach vil ritterleichen siten
chunden si sich mengen
und die oersse mit hurt ersprengen,
daz sein deu weib ze sehen zam.
do der puhurt ende nam,
artus mit den werden gie,
da er die chueniginne lie
mit maniger frawen liechte gevar.
artus und die werden gar
sazzen zue der frawen schar.
artus hiez gewinnen dar
guet videlaer,
die hiez der erbaer
den frawen machen einen tancz.
vil manig iunchfrawen glancz
hiez der chuenich ze tancz gan
und manigen hoch gelobten man,
die tanczten mit den frawen.
man moecht da vraeut schawen
von den hochgemueten werden.
ich waen, auf der erden
nie so manig werder man
und so manig frawe wol getan
sich gesamten auf ein velt.
man vant da vraeuden vollen gelt.
swie der man wolte leben,
deu wal waz im wol gegeben.
wolt er puhurdiren,
tanczen, tyostiren,
lauffen oder springen,
den stain werfen oder ringen,
schermen, den schaft schiezzen,
swen dez nicht wolt verdriezzen,
daz er hort sait spil,
dez waz an mazze vil.
swaz der man gerne sach,
nach seinem willen daz geschach
ze vraeuden, alz er gert.
deu hochzeit wert
vierzehen tag willichleich,
daz der edel chuenich reich
seiner vreunt vil wol pflag
und sich der chost also bewach,
daz man da vant al berait,
alz uens deu aventewer sait,
swez der man gert,
alz den chuenich sein tugent lert.
do deu hochzeit ende nam,
die artus het an scham
gehabt mit den vreunden sein,
da wart sein grozz milt schein,
do gab der chuenich reich
also willichleich
den chuenigen gab reiche
und den fuersten allen geleiche
soelch gab, die in mochte gezemen
und die si mit eren mochten nemen.
auch lie der edel chuenich wert
von im niemant schaiden ungewert,
er gab im sein gab willichleich.
deu edel chueniginne reich
lie ir vreunde schaiden dan
alle, daz vil manig man
wart von ir gab reiche
und daz si alle geleich
ir er sprachen immer mer.
von artus, dem chuenich her,
namen urlaub zuechtichleich
chuenig und fuersten reich
und von der chuenigin wert erchant.
iesleicher fuer haim in sein lant.
artus, der bevalch sei goet
und ergab sich in ir gepot
mit leib und mit guet.
mit willichleichem muet
dancht er in umb ir arbait,
daz im ir dienst waz berait.
suest schieden si mit urlaub dan.
erech und sein man
cherten gein testregeiz,
gaban gegen logereiz,
gein rogisabens gramoflancz,
gein parbigol melianz,
gein seinem lande her ywan,
lanzilet, der werde man,
von gamwis deu ritterschaft,
die waren da mit grozzer chraft,
die sant er haim vil schoene,
mit den von todone
fuer er haim sa zehant,
da er sein amien vant,
frawen ibilis, die gueten,
die rainen wol gemuet.
beachurs, der gar untraeg,
fuer gein norwaeg.
ekunaver und sein traeutin,
die wolten da nicht langer sein,
si namen urlaub zuechtichleich
von dem chuenig eren reich
und von der chueniginne guet,
deu rechten weibleichen muet
het und tugent manig valt.
do befulchen si in goetez gewalt
ekunaver, den reichen,
und gloutite, die minnichleichen,
und al ir iunchfraewelein.
gynover, deu guet chuenigin,
chueste gloutiten und sprach:
< frawe, ob eu von uens geschach
alhie chain swaer,
ir seit so saeldenbaer,
daz ir daz suelt verchiessen gar.
nam man ewer nicht wol war,
daz ist mir lait und ungemach.>
gloutite zuechtichleichen sprach:
< got lon eu, frawe her,
ewer tugent und ewer er
ist wol worden an uens schein,
an mir und an dem vreunt mein.>
gynover sprach:< frawe, wizzet daz,
daz ich gar an allen haz
pin vro ewer wirdichait,
swie mir doch ist geschehen lait
von ewer swester schulden,
daz sprich ich wol mit hulden,
han ich meinen sun verlorn,
elinot, den ich erchorn
het ze vraeuden fuer elleu mein not,
der lag in ir dienst tot.>
deu chuenigin wart iamers reich.
si sprach wainende iaemerleich:
< owe, daz ich ie wart geporn,
daz ich mein chint suest han verlorn,
dez muezz ich immer iamerich sein.>
gloutite sprach:< deu swester mein,
deu suezze florie,
vor falschait deu vrie,
ewers sunez toet erwarf,
daz si nach im starb.>
die frawen wainten paide.
von chlaegleichem laide
wart ir rainez hercz unvro.
von der chueniginne do
schiet mit urlaub dan
gloutite und ekunaver, ir man.
do bevalch si goet deu guet.
mit trawrigem muet
schiet frawe gloutite dan.
gynover wolt si nicht erlan,
si muest ir chlainet nemen,
dez moechte auch si wol gezemen,
daz si enphie von ir hant.
ir gab deu chueniginne wert erchant
ein guertel und ein fuerspang und ein vingerlein.
deu vil edel chunigin,
swaz gloutite iunchfrawen pracht,
gynover dez gedacht,
daz si in allen besunderleich
gab gueteu chlainod reich.
mit urlaub schieden si von dan.
helphereich von nasseran,
der nam auch urlaub zehant,
der wolt haim in sein lant.
von rivelanz ardan,
mit urlaube von der chueniginne dan
schiet er vil zuechtichleiche
und von dem chuenig reich.
artus pat goet ir aller phlegen.
er und garel, der degen,
und manig ritter unverzait
mit disen werden chuenigen rait
ze velde duerch ir selber preis.
ekunaver, der degen weis,
und dise zwen werde man
schieden mit urlaube dan
von dem chuenige zuechtichleiche
und von den rittern allen geleiche.
si danchten artusen ser,
wan der het sein er
vollichleich an in getan,
und auch dem hoch gelobten man,
dem lobez reichen garel.
hin riten dise helt snel
iesleicher haim in sein lant,
da er grozzen iamer vant
umb ir vreunde, die in nam der tot,
alz in ir trewe gepot.
e daz ekunaver dan
von artuse schiet, da het er lan
umb seinen vater den grozzen zorn,
den er gein artuse, dem aeus erchorn
het getragen manigen tag.
deu veintschaft nu gar gelag.
der chuenich rait wider in
zue der edeln chueniginn.
die fuersten alle waren geriten.
nu hat garel gepiten
pey dem chuenig und pei der frawen sein,
gynover, der edeln chuenigin,
er und al sein ritterschaft,
der hiez man phlegen mit trewen chraft.
artus chunt nicht vor in gesparn.
do nu der degen wolte varen
von dannen mit seinem her,
die mit maenleicher wer
artus ervachten er,
die edeln fuersten her,
die mit gareln waren choemen,
von den wart urlaub genomen
ze dem chuenig und ze der chuenigin.
si wolten da nicht langer sein.
artus, der chuenich reiche,
mit gab vil wirdichleiche
er die fuersten sande
mit eren haim ze lande.
garel urlaubez gert,
dez in ungern gewert
der chuenich und deu chueniginn.
in waer lieb und wolt er beliben sein
pei in in dem lande da.
dez mocht nicht sein. urlaub nam sa
garel, der chuen wigant.
er sait dem chuenig, daz sein lant
laeg gar unerpawen.
von der chueniginne, seiner frawen,
nam er urlaub und sprach also:
< nu wizzet, frawe, ich pin dez vro,
swaz eu eren geschiet.
in ewerm dienst man mich siecht
mit trewen, swa ich immer chan.
da gezweivelt nimmer an.>
do sprach deu guet chueniginn:
< garel, auf die trewe mein,
mir ist lieb, swa dir wol geschicht.
swa dein mein auge nicht ensicht
und den werden gawan,
daz gelaub, hoch gelobter man,
und ander meinez wirtez chuenne,
so ist al mein wunne
und mein vraeude chlain,
so sten ich vraeuden ain.
ir habt mir liebez vil getan,
garel, tugenthafter man,
chuem her wider schier zue mir.
do solte pringen her mit dir
deu lieben traeutinne dein
immer durch den willen mein.>
daz lobt er mit willen do,
dez wart deu chueniginne vro.
urlaub nam der wigant
von der chueniginne zehant
und von al den frawen. do daz geschach,
deu chueniginne ze gareln sprach:
< sag deiner amien,
der chueniginne laudamien,
den willichleichen dienst mein
und la dir wol bevolchen sein,
daz ich gesech die suezzen.
du solt auch von mir gruezzen
ir iunchfrawen alle geleich.>
daz lobt ir der ellens reich.
frawe gynover ane schande
frawen laudamien sande,
der chueniginne wert erchant,
pey ir poten in daz lant
zwen saumaer,
die waren geladen swaer
mit chlainet reiche,
und ir frawen allen geleiche.
swaz garel fuersten het pracht,
die heten sich nu dez bedacht,
daz si urlaub namen da
ze der chueniginne und ze den frawen sa.
der chueniginne ir tugent riet,
mit reicher gab si von ir schiet
die fuersten alle geleich,
daz si vroeleich
raumten artusez lant.
auch gab in der chuenich zehant
oersse, silber und gold.
die fuersten waren im alle hold
duerch sein grozz miltichait.
der aeus erwelt helt gemait,
garel, der falschez vrie,
von al der massenie
zuechtichleich urlaub nam,
die fuersten taten auch alsam.
artus, der vil werde man,
rait mit gareln dan
mer danne halbeu meyl prait
und manich ritter unverzait.
garel wolt do nicht lan
artusen und sein man
mit im riten fuerbaz.
artus, der chuenich, lobt im daz,
wurt im laidez icht getan,
dez wolt er mit im phlicht han.
artus duerch preisleichen loen
het dem risen malseron
und dem werden prueder sein
und dem starchen charabin
und zyrion, dem degen maer,
gegeben vier saumaer,
die truegen grozz reichait,
silber, gold, phelle prait.
die risen namen zuechtichleich
urlaub von dem chuenig reich
und von der massenie.
artus, der falschez vrie,
sprach:< goet muezze ewer phlegen.
lat eu bevolchen sein den degen
gareln, duerch den willen mein.>
si sprachen:< herre, daz sol sein.
wir laisten gern sein gepot.>
hie mit bevalch er sei goet.
artus, der wert pritun,
rait wider ze dinazerun
zue der edeln chuenigin.
hie lazzen wir den chuenig sein.
garel, der degen maer,
und sein helfaer
fuer haim ze lande
vil gar an alle schande.
si heten eren vil beiagt.
suest choem der helt unverzagt
ze merkanie in daz lant,
da er seinen wirt vant,
der in so guetleich enphie.
tyofabir da nicht enlie,
er gachte fuer sa ze stuent
und tet dem edeln fuersten chunt,
garel, der chuen wigant,
daz der choem in daz lant,
der im ie choem ze trost
und im sein lant erlost
von gerhart, der in an wer
suecht gewaltichleich mit her.
do der fuerst daz vernam,
daz zue im in daz lant choem
garel, der falschez vrie,
der vogt von merchanie
wart der maer hart vro.
gein dem helt rait er do
und enphie in vroeleiche in daz lant.
der alt fuerst wert erchant
wolt gareln nicht erlan,
er mueste da pei im bestan
die selben nacht uencz an den tag.
wol er sein mit fleizze phlag,
dez herez und der fursten gar,
die mit gareln choemen dar,
er waz dez willen ungespart.
der helt von rivirs gerhart
schiet mit urlaub dan
gein seinem lande, der wert man,
wan er da nicht solte
sein noch enwolte.
der wirt in nicht gerne sach,
wan im vil laidez von im geschach.
gerhart, der wol gezogen man,
der nam urlaub und fuer dan
von garel, dem ellens reichen,
und von den fuersten zuechtichleichen.
garel dancht im genueg,
wan er im holdez hercz trueg
duerch sein grozz manhait.
er sprach:< ich pin dir berait,
swi du sein geruechest,
swaz du an mich suechest,
daz ist allez getan.>
dez dancht im der werde man
mit worten vleizzichleichen.
hin rait der eren reich.
garel enpot pei tyofabir
sabien, der iunchfrawen vier,
seinen dienst willichleich.
do sprach ir vater trewen reich:
< herre, ir suelt si gesehen,
dez wellent si in ze saelden iehen,
mein tochter und daz weib mein,
ewer altew wirtin,
dez wil ich euch nicht erlan.>
garel, der wol gezogen man,
sprach:< ich tuen, swaz ir welt.>
nach den fuersten sande der helt,
daz si mit im ze hofe riten,
daz heten si ungerne vermiten.
sagt ich eu nu, wie daz geschach,
daz er die iunchfrawen gesach
und wie wol in deu enphie,
daz wurde ze lanch, wir sueln hie
die red lan beleiben.
von mannen und von weiben
wart nie man enphangen paz.
garel, der degen, der warf daz
an den wirt und an deu wirtinn,
daz er die lieben tochter sein
gab einem degen palt,
dez herczogen sun von pergalt,
dem iungen werden floris.
der wirt sprach:< in aller weiz
sueln wir sein, swie ir welt.
swaz ir schaffet, werder helt,
daz wirt gar getan.>
garel den fuersten retan,
eskilabon und gilam
und die andern fuersten sunder nam.
si truegen daz zesammen da,
daz man frawen sabina
gab floris, dem iungen man,
der moechte auch si mit eren han,
wan er waz edel und wert,
sein hercz nicht wan eren gert.
auch waz deu iunchfrawe guet
chaewsch und rainichleich gemuet.
deu hochzeit reichleich ergiench.
der fuerste sein dinch suest an viench,
pedeu laeut und lant
antwurt er in seinez aidems hant,
daz er dez herre solte sein.
er sprach:< ich und daz weib mein,
wir wellen hinnen fuer haben gemach.>
do deu hochzeit geschach,
deu nam mit eren ende
an alle missewende,
garel, der werde degen chlueg,
mit den fuersten zesammen trueg,
daz eskilabon, der werde man,
sein swester wol getan
gab dem iungen fuersten palt,
alexander von pergalt.
do daz gelubde geschach,
garel mit gueten wiczen sprach
zue dem lantgrafen amurat:
< wolt ir nach meinem rat
ewer tochter geben einen man,
ew paiden ich wol eren gan,
pey dem si mag mit vraeuden leben?
ich wil eu dez mein trewe geben,
daz si immer mer hat
von mir helf und rat.>
do sprach der fuerste reiche
vil gezogenleiche:
< herre, ir suelt gewaltich sein.
mit mir und mit der tochter mein
schaffet, swaz ewer eren sein.>
er sprach:< chlaris von argentin,
dem sueln wir die maget geben.
si muegen pedeu wol geleben,
daz si gewinnent eren vil.>
< dez ratez ich gerne volgen wil>,
sprach amurat, der fuerst reich.
chlaris nam auch willichleich
die schoenen maget ze weib
ze vraeuden seinem leib.
do deu rede verendet wart,
daz wart nicht langer auf gespart,
garel, der vil werde man,
schiet mit urlaub von dan
von dem fuersten von merchanie,
der edel falschez vrie,
und von der wirtinne,
deu rainez weibez sinne
behielt uentz an ir ende
an alle missewende,
und von frawen sabien,
vor falschait der vrien.
der bevalch er florisen, ir man.
suest schiet der wert helt von dan.
si befulchen goet den wigant.
do namen urlaub zehant
die fuersten alle geleiche
von dem wirt eren reiche
und von den werden frawen sa.
florisen liezzen si da.
suest fuer mein herr garel dan
mit seinem her. der werde man
tyofabir mit im ze veld rait
und floris, der helt gemait.
garel nam urlaub von in dan.
floris danchen im began
der trewen und der wirdichait,
die er het an in gelait.
garel sprach zue floris:
< helt, nu lazze deinen preis
an deinem sweher werden schein
und an der hausfrawen sein
und an frawen sabien,
deiner werden amien.>
er sprach:< herre, ich dien in willichleich.>
urlaub nam da zuechtichleich
von dem werden tyofabir
garel, der degen vir
sprach:< tyofabir, vil werder degen,
got muezz deiner eren pflegen
und wizze fuer die warhait,
daz dir mein dienst ist berait.>
dez genad im der werde man.
garel schiet von im dan
mit seinem her duerch den walt
die strazze gegen pergalt
und choem auf die haide prait,
do er mit gilam strait.
die nacht si heten guet gemach.
dez morgens, do der tag auf prach
und sich daz her hueb von dann,
eskilabon und gilan,
die zwen fuersten, an der stunt
riten gegen belamunt
nach frawn flordianen,
der suezzen wol getanen.
der herczog retan,
seinen sun sant er dan,
daz er seiner mueter taet chunt,
daz er choem in chuerczer stunt
und daz er praecht den werden man,
der im von eskilabon dan
sein sun loest mit manhait.
er schuef, daz im da waer berait,
swaz man haben solde
und mer, danne iemant wolde.
er hiez ir tuen daz bechant,
daz man im pracht in daz lant
die suezzen flordianen,
die sich chuent falschait anen.
die poten strichen palde dan.
fuer die purch auf den plan
wart da herberg genomen.
do die poten waren choemen,
die sagten diseu maer do.
dez wart deu chueniginne vro,
daz si den helt solte sehen,
daz waz ir lieb an geschehen.
garel, der degen wert erchant,
vil guet handelung da vant
an dem herczogen retan.
si waren im dienstez undertan
mit trewen willichleich.
deu herczoginne reich
enphie wol den werden degen.
sein wart da herleich gephlegen.
nu waz auch choemen gilan
und eskilabon, der werde man.
die prachten die maget minnichleich
mit in. deu herczoginne reich
enphie si wol und wart sein vro.
frawen flordianen gab man do
alexandern ze rechter e.
da wart nicht gepiten mer.
deu hochzeit wart herleich.
der herczog lobez reich
wolt gareln, den werden man,
von der hochzeit nicht lan,
uencz daz deu nam ende
an alle missewende.
sein her allez schoen lag,
wol man ir mit fleizze phlag.
garel wolt da nicht langer sein,
auf die purch hincz der herczogin
rait er nach urlaub dan
und ir prueder gilan
und eskilabon, der degen wert,
dez hercze nicht wan eren gert,
und amurat, der degen weiz,
und der fuerste chlareis.
garel urlaubez gert
an die herczoginne wert
und an frawen flordiane,
die rainen falschez ane.
do befulchen si goet den werden man
und danchten im, daz er het getan
sein trewe an in so voellichleich,
daz der degen ellens reich
so wol beriet ireu chint.
die fuersten, die mit im choemen sint
fuer die herczoginne reich,
die namen urlaub zuechtichleich
von den frawen allen gemain.
do bevalch si goet deu rain.
der herczog gilan
von seiner swester urlaub nam,
er wolt haim in sein lant.
do chueste si den wigant
und pat sein goet von himel phlegen.
garel, der vil werde degen,
fuer mit seinem her von dann.
der herczog retan,
sein suen und manig ritter wert
und eskilabon, dez hercz ie eren gert,
riten mit dem werden man
wol ein meyl von dann.
garel, den eren ie gezam,
von in allen urlaub nam
und danchte vleizzichleichen
eskilabon, dem ellens reichen,
seiner helf, die er so willichleiche
im tet. do sprach der lobez reiche
eskilabon, der werde man:
< swaz ich eu gedienet han,
daz ist mir lieb und wizzet daz,
ich dien eu gern an allen haz.>
dez dancht her garel.
von im fuer der degen snel
gein belamunt in sein lant.
garel, der degen wert erchant,
dem edeln fuersten retan
mit trewen danchen do began
seiner helf und seiner arbait,
die er het an in gelait,
wan er het not duerch in erliten
und vil degenleich gestriten,
swie gra sin haubet waer.
retan, der lobebaer,
waz in streit ein ritter guet.
garel trueg im vil holden muet.
zue garel sprach der werde man:
< ob ich eu icht gedient han,
daz habt ir mir vergolten wol.
wie gern ich immer dienen sol
den dienst, den ir mir habt getan.
daz ich mein suene ledig han,
daz chuemt von ewern schulden,
dez wil ich nach ewern hulden
eu dienen, swa ich immer chan.>
garel dem vil werden man
dancht und bevalch in got
mit gueten trewen ane spot.
da ergie ein vreuntleich schaiden
under in da paiden.
alexander und dez fuersten man
namen urlaub von im dan.
der herczog gilan
von seinem swager urlaub nam
und von seinem neven al zehant
und von den rittern wert erchant.
mit vil zuechtichleichen siten
von dez fuersten lande si riten,
dez enwaiz ich nicht, wie manigen tag.
gilan, der manhait phlag,
einez tagez urlaub gert,
dez in ungerne gewert
garel, iedoch muest ez sein.
er sprach:< traut geselle mein,
goet muezz dir den leib bewaren
und lazze dich saelichleich gevarn.
du hast dein trewe an mir bewart.
mein dienst beleibt ungespart
gein dir, daz wizze, werder man,
die weil und ich daz leben han.>
dez genad im der werde man.
mit urlaube schiet er dan
von dem lantgrafen reich
und von chlaris zuechtichleich
und von dem fuersten wert erchant.
von anferre den wigant
befulchen si goet alle geleiche.
hin rait der ellens reiche
gein galis mit aller seiner chraft.
garel mit seiner ritterschaft
mueste varen an der stat,
wan in sein der lantgrafe pat,
mit im gein turtuse.
im wart in seinem hause
erpoten soelch er
so voellichleichen ser,
daz garel dez wart gewar,
daz er in maint mit trewen gar.
frawen duzabeln, die schoenen maget,
die gab man, alz mir ist gesaget,
dem iungen fuersten chlaris,
der waz hoebsch und gurtis.
die nacht er pei der schoenen lag.
amurat sich dez bewag,
daz er garel, den werden man,
von dem lant nicht wolt lan,
er muest da rwen drei tag,
nach der aventewer sag.
der lantgrafe amurat,
den werden garel er dez pat,
daz er gesaech die wirtin
und die lieben tochter sein.
dez volget im der werde man.
zue den frawen fuert er in dan.
deu wirtinne in vil wol enphie,
frawe duzabel mit vraeuden gie
gein im und sprach:< herre mein,
ir suelt goet willechoemen sein
her in meinez vater lant.>
si nam den helt pei der hant
und pat in zue ir sitzen.
si sprach mit gueten witzen:
< herre, ich wil mit warhait iehen,
swaz mir liebez mag geschehen
ze diser werlt, daz ist war,
daz chuemt von ewern schulden gar,
wan ir mich wol trostet,
dor ir mich erloestet
von dem uebeln purdan.>
deu wirtin im danchen began
mit gueten trewen sunder spot.
si sprach:< herre, wir piten goet,
daz sich ewer er
prait und mer>,
also sprach deu guet,
< mir ist vil wol ze muet,
daz ich euch, herre, han gesehen,
dez wil ich mir ze saelden iehen,
ich vraew mich ewer wirdichait.>
do sprach garel, der helt gemait:
< frawe, ir suelt wizzen daz,
ich dien eu gern an allen haz.
ewer wirt mir so gedienet hat,
daz ir habt helf und rat
von mir, ob ich leben sol.>
< wir getrawen ewer genaden wol>,
sprach deu frawe,< herre mein.>
moraz, chlaret und wein
wart geschenchet ueber al
mit zuechten auf dez wirtez sal.
do daz geschenchen geschach,
garel stuent auf und sprach:
< frawe, goet muezz euch bewaren.
ich wil mit ewern hulden varen.>
deu frawe sprach:< herre mein,
ich wil ewer gevert sein
uencz in meiner tochter lant.>
do sprach garel, der wigant:
< frawe, ze disen zeiten
suelt ir pilleich reiten
mit ir, der rais gan ich eu wol.>
< die rais ich immer dienen sol>,
sprach chlaris und wart vil vro.
deu lantgraefinne wart do
vil schier berait zue der vart,
deu wart nicht langer auf gespart.
die nacht beliben si noch da.
dez andern morgens hueb sich sa
garel von dem lande.
chlaris fuer sande
seinen poten an der stunt
und hiez den laeuten machen chunt,
garel, den chuenen wigant,
fuert er mit im in daz lant,
von anferren den chuenich reiche,
daz si dem willichleiche
dienten, daz waer guet getan,
und daz frawen und man
zue seiner hochzeit solten choemen.
do si daz heten vernomen
von dem poten, der in wart gesant,
do vraeut sich ueber al daz lant
arme und reich gar
und beraiten sich gein seiner chumfte dar,
daz siz so ane viengen
und vil wol enphiengen
ir frawen, so si choeme dar.
nu hoeret auch, wie gevar
garel, der maer degen palt
fuer die strazze duerch den walt
mit der ritterschefte sein
in daz lant ze argentin.
garel moecht nu ane zol
duerch die chlaus riten wol
die strazze gegen argentin.
nu gefriesch der chuenig albebin,
daz garel, der degen palt,
mit seinem her duerch den walt
fuer, dez wart er vro.
auf ein phaert saz er do
und nam zue im vier chlain man.
zue meinem herren garel gacht er dan
und enphie in vroeleich.
garel, der ellens reich,
albewin vil gern sach.
er danchte im lachende und sprach:
< vil lieber vreunt albewin,
wenne saehe du die chuenigin?
sag mir, ist si wol gesunt?>
albewin sprach an der stunt:
< herre, si gehabt sich wol.
ob ich die warhait sprechen sol,
so wart nie rainer weib geporn.
deu saeld hat zue ir gesworen.
ich sach die tugent reichen
gestern vroeleichen
auf ir haus ze muntrogin.
da vindet ir die chuenigin
wol gesunt und vroeleich,
daz wizzet sicherleich.>
garel wart der maer vro.
albewin, der enphie do
mit zuechten an der selben stat
den lantgrafen amurat
und die lantgraefinne reich.
dar nach enphie er minnichleich
chlarisen und frawn duzabel,
dez dancht im der degen snel
chlaris vil zuechtichleich.
dar nach enphie er die fuersten reich
von anferre aeus dem lant.
die chuenen wigant
danchten albewin.
chlaris, der fuerst aeuz argentin,
der waz seiner vreunt vro.
in daz lant fueren do
von anferre die geste.
fuer chlarisez veste
wart vil manig gezelt
geslagen auf daz gruen velt
fuer die purch auf daz graz,
da man inne az
und dar die herren waren choemen,
ich sag eu, alz ich han vernomen.
die lantlaeut alle
mit vroeleichem schalle
enphiengen si wirdichleichen,
garel, den ellens reichen,
den lantgrafen und daz weib sein,
dem wart getrewer dienst da schein.
er wart vil wol enphangen.
in bedorft da nicht belangen.
dar nach enphiengen si vroeleich
ir herren, den herczogen reich,
und ir rechteu frawen.
man moecht da vraeud schawen
von dem volche, daz da waz.
auf einem tawigen gruenen graz
wolt chlaris, der iunge man,
sein hochzeit han,
deu wert mit eren syben tag,
nach der aventewer sag.
do nam deu hochzeit end
an alle missewend.
garels und seinez herz gar,
der nam man mit fleizze war
mit gueter handelunge.
chlaris, der fuerst iunge,
erpot im wierd und er.
da waren si nicht mer,
si wolten haim in ir lant.
garel, der chuen wigant,
nam urlaub zuechtichleich
von der lantgraefinne reich
und von der werden duzabel.
do befulchen si den degen snel
got von himelreich
und danchten im vleizzichleich,
daz er het wol an in getan.
mit urlaube schiet der werde man
von den frawen minnichleich
und die fuersten reich,
die garel pracht in daz lant.
hin fuer der degen wert erchant.
chlaris mit im ze velde rait
und amurat, der unverzait,
und anders manig werder man
wol ein meyl mit im dan.
amurat, der reiche,
nam urlaub zuechtichleiche
und von den werden fuersten da.
garel dem lantgrafen sa
danchte seiner trewen.
er sprach:< eu sol nicht rewen
der dienst, den ir mir habt getan,
wan ich wil gueten willen han,
daz ich ez wider dienen sol.>
< herre, ir habt verdienet wol
den dienst, den ich eu han getan,
wan ich nu ledichleichen han,
herre, von ewerr werden hant
mein tochter und turtuse, mein lant,
da von ich zins muest geben
purdanen, daz er mir liezze leben
mein tochter, degen unverzait,
dez si genad eu gesait.>
garel und alle sein man
fueren mit urlaub dan
von chlaris, dem fuersten reich.
si schieden sich vil minnichleich
und danchten im mer danne genueg,
wan er in holdez hercz trueg.
chlaris zue meinem herrn garel sprach,
alz im sein trewe veriach:
< swaz ich eu gedienet han,
daz ist pilleich getan.
ich han von eu guet und leib,
so ist mein frawe, ewer weib,
meiner muemen chint, daz waiz ich wol.
von rechte ich immer dienen sol
eu und der niftel mein.
eu paiden wirt mit trewen schein
mein getrewer dienst sunder wanch,
dez suelt ir mir nicht sagen danch.
ob mir deu sippe rechte sait,
so sol ich eu dienstez sein berait.>
garel sprach:< dez hast du recht.
mein trewe ist immer gein dir slecht.>
chlaris und der sweher sein,
die cherten gein argentin.
garel und sein man
fueren mit urlaub dan
von dem fuersten wert erchant.
ze anferre in daz lant
si nu vroeleich riten,
si heten eren vil erstriten
und auch vil hoch wirdichait.
mit urlaub von dem chuenig rait
fuersten, grafen, dienstman,
do si die chueniginne wol getan
gesahen, deu si wol enphie
und si vroeleich von ir lie
mit reicher gab riten.
ez enwart pei niemans zeiten
ein weib so vraeuden reich.
do deu minnichleich
ir lieben man sach wol gesunt,
si umb vie in tausent stunt
und chueste in liebleich und sprach:
< ein ende hat mein ungemach,
seit ich dich gesunten han gesehen.
mir chan nu laidez nicht geschehen,
mein swaer hat ein ende genomen,
seit du mir pist her wider chomen,
herczen lieber herre mein,
dez muezze goet immer geeret sein.>
garel sein werde man
von im vroeleichen dan
mit reicher gab sande.
die fuersten von dem lande
namen urlaub zuechtichleich
ze der chuenigin und ze dem chuenig reich.
den armen und den reichen
gab man miltichleichen,
garel, der erbaer,
daz si an alle swaer
fueren vroeleich haim.
der chunig wart dez enain,
do si alle von im choemen dan,
grafen, vreien, dienstman,
daz er malseron, den degen,
hiez aller seiner eren phlegen,
in und die genozze sein
zirdos und charabin
und zirion, den wigant.
an ein ort in sein lant
saczte si der chuenig reich,
die vier reken maenleich,
und pat si seiner eren phlegen.
dar zue lech in der werde degen
tausent march geltez oder mer.
also phlag ir der chuenig her
nach seinen eren rechte wol,
alz man werder laeut phlegen sol,
die daz wol verdienen megen.
mit grozzen eren lebt der degen
an alle missenwende
uencz an seinez leibez ende.
nu hoert ein ander maer.
ekunaver, der erbaer,
waz nu in sein lant chomen
und deu chueniginne, suest han ich vernomen.
der wart mit trewen enphangen wol.
daz lant waz allez iamers vol
umb den chuenig wert erchant,
daz der chuen wigant
gevangen waz gefuert dan.
auch het er hinder im verlan
vil manigen werden helt toet.
da der herczog amilot
diseu maer bevant,
daz der chuenig in daz lant
waz choemen ledichleich,
do wart er vraeuden reich.
der chuene degen unverzait
mit vraeuden gein dem chuenich rait
und enphie in vil minnichleich
und deu chueniginne reich.
er vraget si der maer,
wie er geschaiden waer
von artus, dem chuenig reich.
deu maer sait im zuechtichleich
ekunaver, der wol geporn.
er sprach:< da han ich verchorn
den schaden, den ich enphangen han.
artus hat mich ledig lan.>
dez wart der fuerst amilot
vro. seiner manne toet
chlagt er chlaegleich.
der chuenig eren reich,
er und die chueniginne an der stunt
fueren in die stat ze bovramunt.
er wart vil wol enphangen da.
der edel chuenig beriet sich sa,
daz er ein schoenez spital
hiez erzewgen auf dem wal.
in unser frawen ere
der getrewe degen here
daz muenster widemte schoen.
auf dem alter vron
gab der edel chuenig reich
tausent march geltez willichleich,
und deu guet chuenigin
den muenchen, die da solten sein,
daz goet ir sel geruechte phlegen,
die in dem streit waren gelegen.
man weichte daz muenster an der stunt.
der chuenich tet den muenichen chunt,
daz si die toeten aeus grueben da
und si in den chirchof sa
schoen ze der erde praechten
und ir sel gedaechten
gein got aller taegleich.
ekunaver, der chuenich reich
het daz muenster so erzewget,
daz maer euch nicht betrewget,
daz man got diene vil minnichleich.
man sang da aller taegleich
fuemfzig messe ze eren goet,
daz er irn seln hulfe aeus not,
die da waren gelegen
in dem streit. suest wolt der degen
in helfen in daz himelreich,
die seine waren, willichleich,
die in dem streit waren gelegen.
nu lazzen goet der sel phlegen.
ekunaver, der werde man,
der het sein er wol getan
und seiner grozzen trewen schein.
hie lazz wir den chuenig sein
da haim in seinem lande.
der lebt an alle schande,
er und die chuenigin reich
uencz an ir ende vil herleich.
nu hoeret auch, wie garel,
der aeus erwelt degen snel,
sein lant ze vraeuden pracht.
duerch sein trewe er dez gedacht,
daz er sein poten sande dan
zue ekunaver, dem werden man,
do er vernam daz maer,
daz der erbaer
het gestiftet an der zeit
ein chloster, da der grozze streit
waz gestriten, dez waz er vro.
ekunaver enpot er do
seinen dienst mit trewen an falschait,
und er het sein wirdichait
alrerst mit lob gehoehet gar,
daz er mit trewen seineu iar
het gelebt, daz waer wol schein,
daz er duerch die trewe sein
dez chlosters het erdacht,
er het sein trewe wol vol pracht
und die hohen wirde sein,
daz waer worden vil wol schein,
er chunde nach toede lonen
und seiner trewen schoenen,
daz het er wol erzaiget hie,
daz er nicht under wegen lie
ir sel, die duerch in waren gelegen
toet. in hiez der werde degen
piten, daz er im guende,
daz er noch der stunde
almuesen gab dar.
daz erlaubet im der degen chlar.
der pot nam urlaub zehant
von dem chuenig wert erchant,
do er sein potschaft gewarf,
dar an vil lueczel dez verdarb,
er warf ez endichleich.
ekunaver, der reich,
gareln seinen dienst enpot
und daz er gedaecht an ir toet,
die in dem streit waren gelegen
und ob der aeus erwelt degen
duerch ir sel icht wolte geben
und umb daz ewichleich leben,
daz waer im lieb und waer sein vro.
der pot mit urlaub do
schiet von dem werden chuenig zehant.
er rait, do er daz chloster vant,
ze dez chuenigez stiftung.
er sait der sammenung,
durch waz in het in daz lant
garel, der reich chuenig, gesant.
ez wart deu sammenunge vro.
mit dem poten gein anferre do
rait der abte sa zehant,
da er den werden chuenig vant.
der pot sait dem chuenig daz,
daz ekunaver an allen haz
im seinen getrewen dienst enpot
und daz er an der helde toet
gedaechte. swaz dar gaeb der degen
duerch goet, daz er geruechte phlegen
ir aller sel dester paz,
daz waer im lieb an allen haz.
er sait im auch deu maer,
daz mit im choemen waer
der abte, dez wart der chuenig vro,
den hiez er im gewinnen do.
der abte ze hof choem do geriten,
der chuenig het ungerne vermiten,
er wurde wol enphangen.
do er fuer in choem gegangen,
der chuenich in zue im siczen pat.
er begunde in vragen an der stat
von seinem chloster maer,
wie daz gestiftet waer.
der abte sait im waerleich,
wie ekunaver, der chuenig reich,
daz chloster het gestiftet gar
und daz er het gegeben dar
duerch ir sel, die da lagen,
und wie vil priester phlagen,
daz si goet aller taegleich
dienten. do sprach der chuenig reich:
< ich wil dar geben alz vil.
dar zue ich euch piten wil,
swenne ir ze lande chert,
daz ir den gotez dienst mert
und daz ir eu lat bevolchen sein
ir sel, die in dem dienst mein
den leib duerch mich habent verlorn.>
der abte dem chuenich wol geporn
lobt dan an sein hant,
swenne er choem wider in daz lant,
daz er duerch er
fuemfzig messe mer
hiez singen aller taegleich.
mit willen gab der chuenig reich
tausent march geltez dar.
sait deu aventewer war,
so han auch ich eu war gesait,
ez wart mir fuer die warhait
gesaget sicherleiche.
daz chloster wart so reiche,
auch vant man goetez dienst da
schoener danne anderswa.
garel, der vil werde man,
gab dem abte, e er schiet dan,
tausent march, dez wart er vro.
gein chanadich hueb er sich do
haim zue seiner zelle.
garel, der vil snelle,
der edel chuenich reich,
lebt hie vil herleich.
noch pei der chueniginne er vant
die wunten ritter, die in daz lant
er sande, daz si sein da piten.
pey der chueniginne mit gueten siten
waren si beliben uencz an die stunt,
daz si waren nu wol gesunt.
ir waz da rechte wol gephlegen.
garel, der vil werde degen,
gar an alle schande
iesleichen haim sande
mit rechter gab vroeleich.
suest lebt der werde chuenig reich
mit vil ganczer wirdichait.
von im wart mir nicht mer gesait,
ob er icht wunders seit begie.
er lebt herleichen hie,
er und sein wert amie,
deu suezze laudamie,
in ir lant schon.
si phlagen also der chron,
daz im die laeut muesten iehen,
daz nie chain chuenig wart gesehen
so milter noch so schandenbaer.
mit vraeuden lebten si ireu iar,
swaz si der heten ze leben.
si chunden wol nach eren streben,
er und deu chueniginne,
mit zuechtichleichem sinne
an alle missewende.
hie hat daz puech ein ende.
swa nu hoebsch laeut sein,
die tuen ir zuechte dar an schein,
daz si mit hoebschleichen siten
dem tichtaer geluechkez piten,
der daz puech getichtet hat
und die laeut wizzen lat,
wie garel mit manhait
vil manigen hohen preis erstrait.
der daz puech hat getichtet,
der ist noch unberichtet
ganczer sinne, wan daz er sein muet
niwan duerch chuerczweyl tuet
und ze eren frummen laeuten.
ich wil euch rechte bedaeuten,
swa ir in hoert nennen,
daz irn muegt erchennen.
man haizzet in den playaere.
hie hab ein ende daz maere.
got lazz uens allen wol geschehen,
daz wir noch muezzen gesehen
sein genad in himelreich.
daz wir da ewichleich
muezzen pawen immer mer,
dez helf uens goet durch seiner marter er.
amen.