swer siner kunst meister ist
der hat gewalt an siner list.
der kan si bekeren
minren und meren
witen und engen
kurtzen und lengen.
des ist der tichtere
wise und gewere.
der sich so hat behut
daz er ane uber mut
siner kunst hat gewalt
wenne der ungelerte ist balt
und wenet von der warheit.
daz er habe wisheit
doch ist er unbereitet
swenne in sin kunst leitet
und er sich nicht bewaren kan.
daz zuhe ich an den blinden man.
er ergriffe da er wec habe
ich denke des daz er besnabe
der blinde siht des weges niht
der gesehende dar ane siht.
beide schaden und frumen
da er mit sorge muz ubskumen
ich heizze die ungelten blint
die schenden die geleret sint.
von dem blinden spreche ich me
wen daz ich selbe muz e.
daz stuppe uz den augen lesen
wen wa ich iungere solte wesen
wil ich da ander leren
so muz man mirz verkeren.
doch lere ich daz ich gelerne
sie wonent entsament gerne
und des vil ungelich
swenne ich lere so lerne auch ich.
getichtes des wil ich nu phlegen
also han ich felden ganzen regen
ez muz mir einzeln tropfen in
daz mir weichen sol den sin.
von flizze wirt der man gelart
der tropfe ist weich der stein ist hart
doch erhult der tropfe den stein
von andss siner krefte dehein.
gewalt. er an im stellet
wen daz er dicke fellet
diz buch ist franzoys und walsch
sin fuge ist gantz und ane falsch.
zu kriechen was sin erste stam
in latin ez dannen quam
hinnen ist ez an daz welhishe kumen
daz han ich also vurnumen.
tares der aller beste
den sturm von troygen weste
wen er da mit was gewesen
ds screip in und liz in lesen.
cornelius den strit las
als er in kriechish gescriben was
als hat er in inz latin gekart
sint ist er tutsche zungen gelart.
nach der sol ich wirken
wil ich die formen merken
so muz ich drisinnic sin
eine ist kriechisch ein latin.
und des welschen buches ein
zwischen den lesten sinnen zwein
nim ich nu den dritten
und folge im so mitten.
daz er min rechte geleite ist
an des tutschen buches list
nu hant ez ander lute
gemachet me ze dute.
den ist ez vil wol gelungen
sint ez aber von drin zungen
mit eime sinne ist her gescriben
des bin ich dar zu beschiben.
daz ich si daz fierde rat
daz ist rechte fus bestat
sint ich von den drin quam
daz man mich zu den fierden nam.
hat ez ein ander follen bracht
als ich zu dem fierden wart gedacht
so zele man mich zu den funften rade
und frume ich niht ich bin niht schade.
ich buwe doch die strazzen
die sie hant gelazzen
manigen rat ane bane
und baniche minen sin dar ane.
daz ich in bekere deste baz
wen der ist herte und laz
ich wil in bigen ob ich kan
daz hiz der furste herman.
der lantgrave von duringen lant
diz buch hat im hergesant
der grave von liningen
sol mir dar ane gelingen.
so lenge ich ez mit willen niht
ich spreche von troyge daz lieht.
von krichen landen wilen was
ein kunic der hiez peleas
edel und riche
der lebete herliche.
in burgen und in landen
von spise und von gewanden
was die vulle in sime hofe
daz welsche buch von des herren lobe.
harte vil gescriben hat
daz minem herzen widerstat
weren alle tugende in ein
die die sunne ie beschein.
oder die mensche ie gewan
und hette sie alle ein man
der niht truwen hette
der duchte mich unstete.
des enlobe ich sin niht
wen mit untruwen pfliht
dirre untruwen was gewon
umb sines bruoder suon.
dem frumen ritter sime nefen
dem er von rechte solde geben
beide burge und lant
im neher erbe niht was bekant.
er hette selbe deheine kint
als ir wol gehoret sint
derselbe kunic peleas
der als ungetruwe was.
hette einen bruder hiz eson
der hette einen sun der hiz jason
der was iunc und hette tugent
wer daz ieman in der iugent.
von tugende mochte wesen wis
so was er gra und gris
in sime hertzen binne
er was vrum von sinen.
er was zu gote reine
dem folke gar gemeine
den armen zu gebenne
sinen gelichen ebenne.
sinen undertanen otmutig
sinen ubertgoenden hochmutic
kindisch den kinden
grimme den swinden.
ane wort frume zu der tat
und mit den worten rat
herte zu ungerete
zu dem gelubede stete.
zu rechter gabe milde
gefuge zu dem schilde
sinen finden offenbar
sinen frunden ane var.
gruzsam in der strazze
und von gutem gelazze
einfeltic an der gebere
manicfaltic an der lere.
kunstic an dem sinne
redelich an dem gwinne
gebougen zu der wisheit
starg zu der erbeit.
in vertruc dehein sin schonheit
im was sin leit niht zu leit
noch sin liep zu liep niht
daz doch vil selten geschit.
mit zuhten zu iuste und zu spil
ob ich in kurztlichen wil
loben so het im got gegeben
von allen tugende ein edel leben
da dehein laster inne was
daz hazzete sin vat peleas.
dem kunige was vil leit
daz jasones lop was breit
von landen zu landen
und daz man erkande
uber al sinen namen
auch begonde er sich schamen.
daz man in lobete mere
den in der des riches ere
hette gephlogen manigen tag
und er es nie niht gephlac
auch forte er daz er queme
daz er im schiere neme
harte schedeliche
sinen gewalt und sin riche
herumbe was sin gedanc
manigen kurtzen tag vil lanc.
wie er daz erdechte
daz ern zume tode brechte
peleas gedachte auch mere
wie ein lant were
in eime felse uf dem mer
harte veste von gewer
ez was ein wol bewart lant
colchos was ez genant.
da was ein stere inne
e gebreche mir der sinne
e ich wol gesagen kunde
wie ez um den steren stunde.
sin schepper was von golde
swer es gewinnen wolde
her hette nie so festen mut
so wol was ez behut.
von slangen und von wurmen
daz er ez kunde ersturmen
swelich tugenthafter man
anderswa den pris gewan.
quam er dar er lac dar nider
und quam ninmer me wider
hie dachte er daz er sinen nefen
furraten wolte daz iunge leben
nach disen tagen in kurzer zit
der kunic gebot ein hochzit.
zu pelopene in siner stat
jasonen er dar kumen bat
ercules mit im dar quam
kune und dazu freissam
von also grozzer frumekeit
als ich iu da vor han geseit.
da ich von jasone gesprochen han
daz muget ir alhie vurstan
so was er ferre baz bekant
er hette gevarn durch die lant.
und hette in sinen ziten
vil getan in striten
und von grozzer manheit
daz im nimman widerstreit.
die fursten dar quamen
die die hochzit furnamen
die ich genennen niht enkan
frauwen und die dinstman.
quamen alle sament dar
wol bereitet und gar
zu behurt und zu striten
dar quamen bi der ziten.
sibenhundert und auch me
ane de mit jasone
und mit ercule dem frumen
zu der hochzit waren kumen
sie hetten lute vil bracht
in was bereitet siben nacht.
harte vil von spise
in aller hande wise
so ez dem kunige wol gezam
do man die thische abe nam
und daz folc gestillet was
do sprach der kunic peleas.
ich hore sagen ez si ein lant
daz ist colchos genant
daz ferre in einer muren lit
wol gefestent an alle sit
da ist wunder inne
von aller hande gewinne.
und auch ein ding des ich ger
daz ist ein wunderlicher stere
sin schepper guldin ist
wol behut mit maniger list
von maniger hande sachen
von slangen und von trachen.
swa ich mir den funde
der in gewunnen kunde
dem gebe ich von golde
swaz er dez haben wolde
zuhant nach disen worten
du jason diz gehorte.
alsus entwurte er des
hort ir diz her ercules
dise not die ist min
wolt ir min geselle sin
so ist ez unser erbeit
ercules sprach ich bin bereit.
wir suln entsament hinnen farn
got der muzze uns bewarn
und solden wir den tot dolen
wir sullen im den steren hole
do sante der kunic peleas
zu gari da argus was.
und hiz daz man in ime gwan
der waz ein gut zimmerman
er was auch der beste
den man zu krichen weste
argus san zu hove quam
als er die botschaft vurnam.
er ginc vur den kunic stan
der kunic enphinc in gruzsam
er sprach sint du nu bist kumen
du must mir miner bete frumen
du must dich erbeiten
und ein schif bereiten.
so du aller schirest maht
daz es si follen bracht
mime nefen jasane
in eime mande oder e
do entwurte im argus
wie gebet ir mir den tag sus.
er ist zu kurtz uf geleit
doch sol ez werden iu bereit
sint ir ez hat gesprochen
inwendic fier wochen
ilen er begonde
so er meist konde.
daz er ez geworhte in der zit
er machte ez lanc und wit
starc an den enden
mit fugen und mit benden
allenhalben harte fast
daz im nichtes niht brast.
do daz schif bereit wart
do hette sich iason zu der fart
und ercules der helt gemeit
mit guter geselleschaft bereit
so sie sie beste funden
und erkisen kunden.
daz sie waren deheine zagen
do hizzen sie zu schiffe tragen
mastboume und zugeseil
dar zu alles des ein teil
daz in schiffen solte sin
frisch wazzer und win.
beide fleisch und brot
und swaz in zu sulcher not
ieman kunde gewisen
sie namen ir iser und isen
harte gute sarewerc
banir helm und halsberg.
sper phile und swert
des die ritterschaft noch gert
des hetten sie gefuget ir schar
sie waren wol zu strite gar
und wol bereitet zu der wer
iason der ginc an daz mer
sie folgeten im alle an din stat.
balde er in daz schif trat
mit den iungelingen
die mit im dar gingen
erculi sere lieben began
daz dem kindischen man
sin mut was so herte.
zu sus getaner ferte
sie riffen den schifmannen
und hizzen sie keren dannen
sie namen die ruder in die hant
und karten hin zu troygen lant
in was zu der ferte gach.
in quam ein fuzze wint nach
irn schiffen harte gut
der warf si durch des meres flut
harte snelliche
zu troyge in daz riche
da saz der kunic laomedon
do hiz ercules und jason.
ir segele strichen abe
sie hetten funden eine habe
bi eime wazzer kleine
luter und fil reine
frisch und gut in allen wis
ez was geheizzen symois.
do quamen sie zu lande
und hizzen uf deme sande
breiten uber al daz felt
ir pavelun und ir gezelt
und ruweten alda uf dem stade
an des lantfolkes schaden.
sunder not und klage
vollecliche zweine tage
mit freuden und mit ioye
do wunderte die von troyge
waz folkes daz were
do quam in daz mere.
ez ist ercules und jason
do dachte der kunic laomedon
daz sie weren dar kumen
mer zu schaden den zu frumen
als er es gedacht hate
do ginc er zu rate.
mit sinen wisen mannen
wie er sie brechte dannen
und sprach zu den er suchte rat
nu set wie diz ding gat
die kriechen farnt mit listen
sie wenent daz wir iht wisten.
und sint mit rate her gesant
daz sie vurraten unser lant
in wes geleite sint sie hie
wir gesahen diz unbilde nie
noch so grozze kundekeit
daz die herren ane geleit.
alsos freuelichen
farent in diz riche
heizzet sie balde hinen farn
und daz siz anderswa bewarn
der kunic was des rates fro
er dachte dem dinge wer also.
einen ritter er do nam
der im zu boten wol gezam
gespreche und mit guten siten
und gap im siben knappen mite
er sprach balde und gerade
ritet hin zu des meres stade.
und saget den krischenischen luten
daz ich in enputen
daz sie hinnen keren
mochte iz getun mit eren
oder vor hubischeite
sint sie ane geleite.
kumen sint in diz lant
des mochten werden sie geschant
und quemen ez in grozze not
der bote tet als er gebot
er reit hin uf de stat
die herren er allesament bat.
daz sie vurnemen sine wort
und saget in als er hette gehort
von sines herren munde
so er best kunde
do ercules die rede vernam
der zorn im an sin herze kam.
also uzzer mazzen groz
daz im uber sine augen floz
von dem zorne der sweiz
sine zene er zu samne beiz
sine ougen er vurkarte
da ramph sich sin swarte.
sin stirne sich zu samne las
die wile im zo zorne was
do sprach er mit einer stimme
harte heizgrimme
bin ich der wilen bestunt
creberun den helle hunt.
den ich in der helle fant
sint ich in do uberwant
daz wil ich mime gote klaugen
daz ich von susgetanen zaugen
hore dise mere
ich wolte daz er waere.
mit mir uf dem felde
ez queme wol zu gelde
gesendet mich got wider
ich gesetze in also nider
in sin selbes lande
daz er es gwinndet schande.
ez kumet fillichte noch der tag
daz er es gelocken niht enmag
so er ez gerne tete
so wirt ez harte spete
daz swere ich im bi mime gote
sus saget uwerme herren her bote.
der bote reit von dannen
sie riffen den schifmannen
und huben sich aber uf den se
ercules mit iasone
und ander ir gesinde
sie wurden von eime winde.
getriben hin in daz lant
da sie hine waren gesant
sint sie nu vurnamen
daz sie zu dem lande quamen
sie begunden deste mer gahen
do sahen sie eine stat stan.
da wonte der kunic oertes
die stat hiz iaconites
feste und wol behut
tiffe mit des meres flut
alumbe beflozzen
mit muren beslozzen.
geziret mit gezinne
da stunden drizzic inne
turme hoch und wit
wol feste in alle sit
sahen si ein palas
da der kunic uffe was.
schone und reine
von edeln mermelsteine
gute kemennaten
uz den schiffen sie do traten
balde sie sich bereitten
die herren sich kleitten.
von sulchem gewanden
so sie in krichen landen
vunden daz beste
do taten an die geste
phellil und zindat
mit golde herte wol genat.
samit und blialt
mit gesteine wol bestalt
al umbe die nete
guldine drete
mit dem silber under briten
die kleider waren so gesniten.
so daz ieglichme snite
folgete daz golt mite
als man an deme schrate
daz wappen gesniten hate
also ginc der borte um den rant
des was daz wappen wol bekant.
sulich waren ir kleit
do gingen die herren wol bereit
hin gegen dem burctore
die juncherren gingen vore
die in trugen ir swert
do gingen sie zu der stat wert.
zuhant do quamen mere
daz da komen were
ein volc harte wol getan
daz mere breitte sich san
uber al daz lant quam do der schal
sie liffen uz uberal.
entsament und sunder
sie nam groz wunder
wer der herren weren
die mit sulchen eren
waren komen in daz lant
sie engesahen nie sulch gewant.
weder an varwe noch an snite
des so volgeten sie in mite
durch ir grozze schonheit
ir glast und ir kleit
was allez in lobe
do kamen sie zu des kuniges hove.
die ritter gegen in gingen
wol sie sie enphingen
herren und die knechte
iegelichen nach sime rechte
dem kunige kamen mere
daz iason kumen were.
da er an dem rate saz
sines rates er vurgaz
und spranc balde hervur
und engegent im in der tur
und enphinc sie minnecliche
und leitte sie hubesliche.
uf sin schon palas
dar nach daz ir wirde was
er satzte sie uf de benke
und hiz den herren schenken
nach sines landes sitte
und troste sie und fragete damitte.
was ir gewerp were
und saget in sine mere
beide ubel und gut
als man fremden luten tut
daz tet der herre umbe daz
daz ir iegelich deste baz.
des ezzens erbeitte
biz manz im bereitte
der kunic eine tochter hate
harte wise an rate
als mir daz buch saget
sie was eine harte wise maget.
wen sie wol wiste
aller hande liste
die uf der erden
immer mochte werden
sie kunde arzedigen
und von nygromancien.
daz man heizzet swarze buch
da man ane findet fluch
und beswernisse
wie man in ubelnisse
die ubeln geiste beswert
daz man an in ervert.
allez daz da ist geschehen
und wie man vor kan besehen
manic ding daz kumftic ist
noch so lernet man die list
in einer stat zu tolet
die in yspanigen stet.
die maget hiz medea
iz were ferre oder na
in dem lande uber al
swaz von menschen wizzen sal
daz mochte sie wol wizzen
sie hette siz so geflizzen.
sie beswur daz wazzer daz iz ginc
wider an sin urspring
und zu bergewert schoz
daz iz wilen nider floz
des nachtes sie den manen beswur
daz er hinderwer vur.
als er solte vur gan
des was niht man hette es wan
daz iz also were
daz kunnen zouberere
und zoubererinnen
von susgetanen sinnen.
kunde die frauwe vile
beide zuernste und zu spile
do medea vurnam
daz er iason dar quam
sie was is fro und gemeit
ir was von siner hubisheit.
harte vil da vor gesaget
des hette er ir vil wol behaget
e sie in ie gesehe
des was ir harte gehe
sie ginc in ein schone gadem
und nam ir helfenbeinen laden.
da ir zirde inne was
und streichte ir schonen vaz
ir scheiteln sie berichte
die szoppe sie slichte
siden far was ir har
ir ougen luter und clar.
under irme antlitze gar
was ir farwe wiz rot far
noch rechte wiz noch rechte rot
wen als zu der mazze was not
noch wiz noch rot darinne schein
daz man zwischen disen zwein.
rechte da mitten abe nam
zu einer gemisten warwe ez quam
zu rechter lenge zu fuge smal
als ein maget wesen sal
die zu den besten ist genant
sie satzte uf ein harbant.
da der karfunkelstein
uz dem roten golde schein
mit anderme gesteine
sie tet an ein hemde kleine
daz was wol gezieret
gelesen und geriddieret.
gebleichet und geblichen
ermel gestrichen
mit der siden ane genat
daruber ein phelline wat
mit dem golde geweben
solte ich tusent iar leben.
und weren miner fiere
wir enkunden von der gezirde
nimmer gesagen vollen gnuc
die die frauwe ane truc
medea hervur ginc
iasonen sie wol enphinc.
vil gezogenliche
dar nach irn iegelichen
do iason sie ane gesach
ir varwe in in daz ouge stach
ich wene in des duchte
daz die sunne luchte.
mit ir uf daz palas
wende sie so schone was
auch duchte sie frauwen
du sie in begunde schauwen
daz da were ein sunnen schin
da sin varwe solde sin.
von disen zwein geduncken
quamen zwene funken
irme itwederme an sinen mut
daz da heizzet minnen glut
daz quam sie beide entsament an
zu dem ersten ez cleine bran.
sint bran iz sere
daz ist niht anders mere
do sie die minne ane geswanc
noch dan was sie so kranc
sint quam sie in die sinne
do sterkete sich die minne.
als ir wol gehort her na
do satzete sich medea
iason bi sie nider gesaz
er merkete daz
daz sie hette so schone kleit
nehete an ander schonheit.
er muste sie wol lip han
so wol was ir gewant getan
sie was auch so schone
enhette sie an giften noch an lone
nirgen eines phenninges wert
er hette ir gerne gegert.
enhette sie schone noch kleit
so was sie sulcher wisheit
und von sulchen sinnen
er hette gerne ir minne
enhette sie niht under disen drin
noch schone noch cleit noch den sin.
sulch was ir geberde
daz si im liep were
enhette sie dirre nirgen nit
der ich itzunt uch beschit
sie was von sulchem geslechte
daz sie im queme rechte.
do er disses gedachte
sin gedanc in brachte
so ferre in ir minne
daz er sine sinne
zu der ersten gift ir sante
do er baz genante.
er sante ir zu der andern gift mite
sine gelezze und sine site
zu dem dritten sine witze
zu dem vierden sin antlitze
zu der funften herze und mut
die sehste gift die was gut.
beide lip und leben
daz hette er ir allez gegeben
umb ir steten minne
do ging de kuneginne
und der kunic raten
in eine kemennaten.
mit wie getaner wise
sie geteten um die spise
wie sie zu hove queme
daz iz wol gezeme
iason fugete sich du
der iuncfrauwen baz zu.
und vursuchte sie mit gruzze
und als er die muzze
und die state an ir fant
er greif ir an ir gewant
den stoup er ir abe las
da gestuppes nie niht was.
da hette er die geberde
als da stoup were
daz tet der herre umbe daz
daz er griffe furbaz
er greif ir under daz kleit
daz was der iuncfrouwen leit.
sie sprach tut hine daz durch got
iz ist ernste oder spot
ir sit in grozzen umbaten
deheines griffens ich uch staten
redet daz uch zu reden geschit
ich enkere mich an das griffen niht.
sus gewan er antwurte
daz ich die rede kurte
da wart rede wider rede gegeben
sie begunden in beider sit sweben
in der minne suzzekeit
ir herze in uf und nider reit.
die frauwe begunde sich schamen
doch vurtreip si iz mit gamen
und wart ouch dicke vil rot
dem herren waz zu sprechen not
die minne twanc in daz er sprach
herre got wol mich ach.
waz ist liep und leit
hant sie dehein underscheit
ich wene sie beide sin ein
sint sie zwei son weiz ich under zwein
deheine under scheide
also han ich sie beide.
wie ist mir armen so
ich bin truric und ich bin fro
iedoch entsebe ich wilen daz
daz min freude wirt laz
und min leit fur strebet
so kumet daz min herze swebet.
in einer unsenften senftickeit
bi wilen lazzet mir daz leit
und wirt mir der freuden me
so ist mir harte sanfte we
wilen sint sie uf der wage
gliche snel und trage.
so ist mir sanfte unsanfte
und unsanfte sanfte
waz ist daz ich geredet han
kan daz imman vurstan
daz ist harte wunderlich
ich wene die elber trigent mich.
machet minne daz ich reben
nein mir ist zouber gegeben
ez enist doch dehein zouber nit
von minnen ez mir geschit
daz entsebe ich da bi wole
mir ist das herze alsam ein kole.
der minne fuer ist so starg
daz mir sudet min marg
und brinnet min gebeine
ich han dehein adern so kleine
sie ensi warm und heiz
daz geziehe ich an den sweiz.
der mir rinnet in die schoz
mir ist die hitze also groz
uzzen unde innen
daz ich gar vurbrinnen
mir kume denne kelde na
horet iz vrauwe medea.
selige maget nu gebet mir rat
ich weiz wol daz ir kunst hat
des mir werrenden ist
mir enhelfe drabe uwer list
mich enkan nieman erner
die frauwe in ir stillen gewer.
truc die selben swere
sie sprach wie liep mir were
daz ich des iht kunde
daz iu zu staden stunden
und tetet irs niht durch kundekeit
die wile was der tisz bereit.
die frauwe zu tische ginc
also tet der iungelinc
do man du vur si truc
von spise me danne gnuc
vrouwe medea leidic saz
sie entranc noch enaz.
von gedanken wart si manic gefar
iason wart des gewar
daz sie in gedanken were
des entweich im sin herze swere
und entliez sich sin leit
er weich an eine semfickeit.
die frauwe saz in hute
sie sach in mit dem mute
den daz ouge nie gesach
ir munt sweic ir herze sprach
ouwe kunst ouwe list
hette ich kunst ich gwunne frist.
daz ich bliebe in libe
nu ich nindern blibe
nu far hin armer geist
da du iasonen weist
du salt immer umbe in sweben
die wile er hat daz leben.
swenne er hinnen scheide
so faret entsament beide
dar uch got gewise
daz sunnen paradise
daz ir da immer entsamment sit
wie han ich vurlorn mine zit.
daz ich ie in flizze was
und von arzedigen las
uns so wol was gelart
daz nieman so sich me enwart
er genese miner lere
swie sich er were.
an libe und an der hut
ich erkante selben und alle krut
alle wurze und irn smag
sint daz ich arme nu niht mag
helfe mir gebieten
noch arzedige genieten.
ouch was ich uber manige lant
von einer andern list bekant
an dem gestirne ich sach
waz von alder her geschah
und kunde wol vor sehen
waz an daz ende solde geschehen.
itzunt alhie enweiz ich niht
was mir armen icht geschit
ander kunst ich kunde
uz dem helle grunde
die tufel ich alle beswur
daz ich an in erfur.
alsz daz uf der erden was
phfi dich unreinez gedwas
nu moechte ich herte lange sweren
e du mich kundes generen
ander kunst ich wiste
daz waren zouberliste.
die kunst ich also lange treip
unz mir der name bekleip
ich were ein zouberinne
man wart es auch wol inne
swaz ich wolde triben
zwischen mannen und wiben.
des sollen quam ich an dirre list
nu enweiz ich waz zouber ist
wie ist mir armen geschen
man mag wunder am mir sehen
mich dunket daz ich iason si
und eines andern dabi.
daz iason si ich
daz ist auch wunderlich
wen er ist hie ich bin da
bin ich medea
und hat iason minen sin
so weiz ich wol daz ich zwei bin.
daz engeschuf got nie
bin ich da und er hie
wie solde ich danne genesen
des muz ich iedoch iason wesen
bin ich iason so bin ich ein man
warumbe quele ich arme dan.
daz ich selbe werde min
die rede was ruwic sin
wie ist mir armer sus
weste ich wa frauwe venus
der minnen frauwe were
ich klaugete ir mine swere.
ich bin is worden innen
ez kumet mir von minnen
iasan mir daz leit tut
ein ritter hubisz und gut
ich bin im innenclichen holt
daz ist doch ane mine schult.
ich han in selbe niht erkorn
ich wene iz mich an ist geborn
von dem ersten wibe
die ie quam zu libe
sint iz got geschaffen hat
was solde mir danne ander rat.
wenne got rate mir darzu
swenne ich sinen willen tu
daz mirz armen wol erge
zu guter minne zu rechter e
von diseme wille
begunde ir leit stillen.
ir herze eine semfte gwan
do hup man den tisz an
die truchtsezzen azzen
die ritter zu den fruwen sazzen
und underredeten sich
mit maniger rede gemelich.
und von dises herren manheit
und von gener frauwen hubescheit
und ander rede manicfalt
iason hette guten gewalt
zu reden daz er kunde
die frauwe in fragen begunde.
waz sin gewerp were
dannoch fragete sie mere
waz er wolde in daz lant
frauwe ich bin her gesant
umbe einen guldinen steren
got der muzze mich geweren.
daz min wille dar ane erge
her iason nu sprechet niht me
ir sit gewislich tot
der uch sante in dise not
swie die rede darzu quam
er ist iu totlichen gram.
ir enkunnet nimmer genesen
frauwe daz muz also wesen
ez enblibet unversuchet niht
swaz auch mir da von geschit
die wile mir got des libes gan
eya kindischer man.
ich behilde iu gerne daz leben
und wil es uch minen rat geben
als ich uch bescheiden
gefellet er uns beiden
daz wir entsament bliben
so muzzet ir vurscriben.
alle wip immer me
un haltet mich zu uwerre e
daz muzzet ir mir bi gote swern
so wil ich iu den lip nern
und helfen daz uwer wille ergat
frauwe als ir gesprochen hat.
ich bin zu swerne bereit
swar mir von iu wirt bescheit
beide stat und zit
da wart niht lenger gebit
die beite sie im underschit
do hette sie des tages nit.
des musten sie ir rede lan
man hiz die geste slaffen gan
do ruweten die geste
als iason die zit weste
die ime bescheiden was
do sleich er durch daz palas.
und quam hine an die stat
die frouwe gegen ime trat
von der stat da sie sin beitte
in daz beth sie in leite
da sie irn got inne fant
und hiz in uf legen die hant.
als er uf hette geleit
sie stabete selbe im den eit
ich swere dir medea
iason sprach ir allez na
ich wil dich immer zu wibe han
dieselben wort sprach er san.
und dehein ander wip hinnen furt
do sprach er auch die selben wurt
daz swere ich bi dir iuppiter
daz selbe swur auch er
und swere bi dir iuno
dannoch swur er also.
und swere bi dir venus
auch so swur er alsus
uns swere bi dir pallas
dieselbe rede auch sin was
do der eit was getan
sie begunden dannen gan.
die frouwe do zu dem bette ginc
also tet der iungelinc
hie enspreche ich niht mere
wie in entsament were
daz ensage ich deme niht
der fihs selbe hat genit.
swer fihs niht genitet hat
wil er ez wiszen ane tat
der habe tusent iar frist
dannoch enweiz er waz iz ist
do ez hin fur den tag quam
zu sime wibe er rat nam.
wie er sin dinc erwurbe
so daz er niht verdurbe
sie gap im guten rat
nu merket wie daz ding stat
mars der got der des wigis phlit
der enwil zu deheiner zit.
bi dem guldinen steren
zweier starken ohsen enperen
den get daz fuer uz dem munde
nie dehein man enkunde
sich des behuten.
er muste von den gluten
gar vurbrinnen an den tot
da ist von wurmen michel not
da vert umb ein trache
man saget daz er wache
beide tag und nacht.
von den goten hat er die macht
die hant in gesant dare
daz er den steren wol beware
und anderz daz da bi ist
hie bedurfet ir wol guter list
wider vurgift und den stanc
und daz uch daz eitter niht kranc
mache mit deme fuere.
nu ist die arzedige tuere
die dar zu wesen sol
iedoch wirdet sie uns wol
zuhant sie do genante
ein licht sie enbrante
ein bilde sie hervur tete.
besungen mit irme gebete
bezoubert und besworn
ez waz gut wider den zorn
und wider ander grimmekeit
sie gabez im er wart gemeit.
sie gap im eine salben
und hiz daz er sich allenthalben
gar mite bestriche
swa in daz fur anebliche
so enkunde ez im niht geschade
do gap sie im uz ir laden.
ein guldin fingerlin
daz wider den zouber solte sin
und wider eitter und furgift gut
wider den wurm und wider des fures glut
eine tugent er dar ane fant
swenne er ez besloz in der hant.
so daz des fingerlins stein
deheinez licht beschein
daz zeichen im geschah
daz in nimman ensach
auch gap sie im einen brieb
swer in sach der hette in liep.
die wile er den brief las
die funfte gift ein kluwen was
und von beche einen kloz
der dem wurme besloz
beide den adem und den geist
da ers bedorfte allermeist.
do dise gabe da geschah
und iason daz gesach
daz der tag uf ging
die frauwen er umbe finc
und kuste sie an irn munt
eines zwir dristunt.
er hette sie gekust fil baz
wen daz ir der munt was naz
do weinte sie vor leiden
wende er dannen solde scheiden
darumbe sumete er sich niht
von der frauwen er schit.
sine ding er do achte
sine gesellen er wahte
uf stunt do ercules
der quam der kunic oertes
und sprach iason mir ist leit
daz ir durch uwer kintheit.
sulche ding ane gat
daz ir den lip vurlorn hat
hie in disen landen
auch han ich es schande.
ir sullet es uch mazzen
er sprach so si ich verwazzen
vor gotes ougen immer me
ich wolle daz min wille erge.
er wappente sich wol
ob ich rechte sagen sol
daz nie ritter gemeit
zu strite baz was bereit.
er was wol zu fechten gar
do folget im ein michel schar
vur die stat sie in leitten
sine gesellen hiz er beiten.
da bi in einer nahen
daz sie horten und sahen
ob sie sine not vurnemen
daz sie im zu helfe quemen.
do er iason hine quam
an die lerzen der den schilt nam
in die rechten hant daz swert
mit dem lerzen fuzze hinderwert.
mit dem rechten trat er fort
daz swert bi des schildes ort
zu stiche er ez karte
und stunt und warte.
wa er wolte striten
do enkonde er niht erbiten
balde er hin fur trat
und quam uf die stat.
da der starke trache lac
er gap im slac uber slac
beide stiche und stoz
daz fur im uz dem munde schoz.
oben an des schildes rant
der herre was na vurbrant
von dem fure wart er swartz far
do streich er sine salben dar.
sinen brief er ouch las
sin bilde ouch dar mite was
und sin gulden fingerlin
daz kluwen muste da mite sin.
mit dem swerte daz er truc
den wourm er in daz houbet sluc
so daz iz gar besouf
von dem orte biz an den knouf.
der wurm sich san uf hup
durch den schilt er in sluc
mit siner starken clan
als er in nider wolte slan
iason ime wider stunt.
er stach im daz swert in den munt
daz ime daz gehilze vor der hant
an den zenen wider want
fon des trachen funken
sine nagel im stunken.
sin hut sich von der hitze rampf
waz solde immer herter kampf
swischen wurme und man
die wil im daz har bran.
dannoch enschont er sin niht
den wurm er allen zuscriet
und sluc die ossen darnider
und nam den steren und kerte wider.
balde sunder reste
da er die sinen weste
do begenten sie im alle
und furten in mit schalle.
hin wider in die stat
er hette sin erbeit wol bestat
ez was abunt stunde
betten man in begunde.
im und sinen gesellen al
sie gingen slaffen in den sal
frauwe medea dar quam
iasonen sie an den arm nam.
do lagen sie ane leide
des entsliffen sie beide
vor tage er entwachete
balde er sich uf machete.
er und sine man
und huben sich stille dan
die frouwen er mit im nam
die schone wise medeam.
und huben sich uf daz mer
der herre die frauwe und ir her
und als iz quam zu dem tage
do was harte grozze klage.
suzze rede und scheltwurt
daz in die frauwe was enphurt
simelichen liep simelichen leit
die selben gewonheit.
in disen landen man noch hat
swenne ein sulich ding ergat
iason ilte harte
zu lande er wider karte.
do wart dem kunege gesaget
daz iason unverzaget
wer zu lande wider kumen
mit grozzen eren und mit frumen.
sie waren ez alle gemeit
an der kunic dem was ez leit
iedoch furte er in in die stat
und hiz im machen ein bat.
und hiz in baden und scheren
und hiz des guldinen steren
nemen harte gute ware
daz lantfolc quam durch wunder dare.
ritter und frauwen
quamen dar durch schowen
des quam iason zu grozme lobe
in sines fetern des kuniges hove.
hie ensaget nu niht me
daz welsche buch von iosane
noch von sinem wibe
min rede alhie auch blibe.
als sie da ist bliben
von ercule stat gescrieben
wie leide im were
und wie getane swere.
im zu troyge geschah
do er mit iasone lach
den crichen er daz klagete
daz im sin lant vursagete.
also smeliche
der kunic von troygen riche
daz was im inneclichen leit.
do saz er uf und reit
und ilte vil harte
do quam er hin zu parthe
da saz pollux und castor
den leit er dise rede for
daz er in der troygere
mit grozzer ungebere
wisete uz sime lande
ir hat es alle schande.
irn helfet mir anden min leit
min dinst was u ie bereit
nu lazzet mich uwer helfe sehen
sie sprachen ez sol geschehen.
swenne u selber ist liebe
so sendet boten und briefe
wir kumen mit der ersten schare
er gnadit in und neic dare.
und saz uf und reit
beide fro und gemeit
zu salemine furbaz
da her thelamon saz.
waz sal umbe rede gesagit
daz er dort hette geklaget
des envurgaz er hie niht
und als er von ienen schiet.
also schiet er hinnen
beidersit mit minnen
do reit er wider in ein lant
da er peliam vant.
von den schiet er vil fro
dannen quam er zu pilo
da gelobet im nestor
als die ander da vor.
also lange er klaugete
unz daz lant allez waugete
do samente sich uf daz mer
ein fil kreftigez her.
starker helde bereitet wol
funfzehen kyele fol
fursten frigen dinstman
do bunden sie die segele an.
als iz quam an die zit
daz die kelde gelit
und die werme zu gat
so daz iar die suzze hat.
noch zu heiz noch zu kalt
swenne saffet der walt
und entspringet daz gras
und der wint gut was.
do schiften uz dem lande
die krichischen wigande
sie furen ir hervart
daz in ruwe niht enwart.
inwendic siben nachten
do ez kam an den achten
tag. umbe vesper zit
daz sie sahen in alle sit
zu troyge in die geine
do riten sie alle gemeine.
daz sie die segel abe name
und zu stade quamen
ein teil hoe uf die nacht
als da was vor gedacht
also vollen quam der rat
sie anckerten vor der hanekrat.
zu troyge in dem lande
der kunic peleus erkande
lant und leger stat
die herren er des alle bat.
daz sie stille weren
vor den troygeren
wir suln rechen unser leit
iegelich ritter sie gereit.
ob ez zu strite kume
daz ez im selbe si frume
swer nu uns lezzet in der not
der liget vor unsern handen tot.
wollen wir entsamment bestan
so muzzen wir daz da bi han
daz wir entsament fallen
die rede behagete in allen.
hercules lobete den rat
als der kunic gesprochen hat
also muste iz geschen
daz muzzen wir vor sehen.
wie wir mit listen gefarn
wir suln uns in fier scharn
peleus blibe in dem mer
pollux da bi mit sime her.
in daz gebirge kere kastor
zu walde der alde nestor
ich wil mit telamone
slichen harte schone
bi die burg in den hagen.
als sie danne beginnent iagen
uz der burg zu unser schare
so nemen allesamt ware
wie wir sie umberingen.
so muzzen sie dingen
under unser baniere
der schare wurden fiere
ir iegelich an siner fart
als sie ercules hette gelart.
des morgens do ez tagete
der wechter mere sagete
er rief von der zinnen
ich sehe daz lant brinnen.
und blinchende schilde
uber daz gefilde
helm und halsberg
uber tal und uber berg.
die vurgulten zoume brunnen
gliche der sunnen schein
der spore in gegen der sunnen
als sie beide weren ein.
daz swert und daz schone sper
als der sterre lucifer
mit anderme geziere
schein die baniere.
gepriset und geziret
under schackiret
mit roten und mit wizzen
man sach da gele glizzen.
daz grune und daz blauare
do wart der wechter gewar
daz iz fremde folc were
dem kunige quam daz mere.
balde er sich kleitte
daz mere sich breitte
e er were follen gekleit
do was daz mere harte breit.
si dozten und riffen
an die were sie liffen
der kunic quam auch zu gewer
do sach er under dem her.
oben von der mure
einen schilt von lasure
dar inne einen lewen glizen
von roten und von wizzen.
und eine baniere damite
harte glich an dem snite
an dem zindate
als der schilt in varwe hate.
hie bi er erkande
daz sie waren von krichenlande
ouch so merkete er daz
daz durch rache und durch haz.
ercules sie dar hette bracht
do duchte in daz ir macht
harte kleine were
er sprach mir ist harte unmere.
daz diz folc hie lit
sie sint kumen durch strit
wir wollen ez in bringen uf daz felt
mitten under ir gezelt.
diz ding also geschah
als der kunic for sprach
sie ranten hin zu dem stade
den krichen geschah der erste schade
sie flugen und stachen
ir schar sie durch brachen.
do was in allenthalben not
der krichen bleip da vil tot
nestor quam zu gerant
die krichen er in noten vant.
do sluc er sporn zu siten
und begunden hin riten
wenne derselbe alder degen
die krichen weren gar erlegen.
da wart geiustieret
und so gepunieret
daz die schefte sprungen
die scharfen swert erklungen.
sie schrieten schilde und helm
da flouc stoup und melm
da was harte groz strit
pollux quam in eine sit.
in ander sit quam castor
die von troyge wichen vor
iedoch sie wol beherten
die wile sie sich werten.
ir kraft begunde meren
der kunic hiz sie keren
an eine hoe zu der burg wert
do teilten sich die swert.
daz man allenthalben wut
da und hie durch daz blut
da was noch ungestriten
nestor quam do zu geriten.
groz alsam ein hune
mit starkem gelune
alt und vil ernsthaft
er furte einen schaft.
groz alsam ein runge
sin ros ginc in sprunge
er warf iz her und dar
er rief lute in die schar.
wie nu ir troyieeher
ist hie dehein iustieher
der mich turre bestan
der kunic von troge rante san.
alda er in weste
er sprach ir lieben geste
lazzet uch niht vursman
daz wir uch nu enpfan.
als untare
e der widerkare
ir werdet baz enphangen
des hup er uf die stangen
die sin sper solde sin.
und stach in durch den schild sin
des schildes buckel zu brach
durch den halsperg er in stach
in gein der brust uf die platen
die quam im zu sulchen staten.
wen sie da engegen was
daz er des stiches genas
die plate bestunt den spor for
da erholte sich nestor.
under dem arm sluc er den schaft
er vazzet in mit sulcher kraft
daz er so sere hurte
daz sich daz ros engurte.
er stach wol uber dir schrite
den herren und den satel mite
der kunic lac gar dar nider
so spranc er uf zu fuzzen wider.
und gap im starker slege dri
da hilt von troyge ein ritter bi
ein vil kindischer man
zu nestor er geran.
er was geheizzen cedar
ez was kume ein iar
daz er geleit hette swert
er rante faste vurwert.
sinen herren kunic er rach
den alden er dar nider stach
sie ranten zu in beider sit
da wart harte groz strit.
der disen uberwant
der vurlos sine hant
dirre daz houbet. der den arm
ienen zotte der darm.
die erde wart von blute rot
der krichen lac da vil tot
als ich daz buch hore sagen
ir wurden sehs und drizzic erslagen.
leide gedachte im castor
daz erfallen was nestor
von jeme iungelinge
do kart er uz dem ringe.
und gurte sime rosse baz
ander werbe er uf saz
und laisirte in den ring
do wider vur im ein jungeling.
segudaris geheizzen
sie begunden sich underreizzen
von erst mit den worten
mit den scheften die sie forten.
beidersit sie so stachen
daz die schefte brachen
castor nam die uberhant
cedar quam zu gerant.
segudaris hette sich ergeben
do behilt im daz leben
cedar der sin mag was
der half im daz er genas
castoren er uf hilt
sinen schilt er im zuspilt.
do enschonte er sin niht
mit dem swerte er im schrit
durch des halsberges rinc
daz swert im an die hut ginc.
er wolde sinen nefen anden
er warfin mit den handen
under daz ros an daz gras
daz er kume genas.
an dem falle er in begreif
daz er uf die erden sleif
er sprach ir sit gefangen
er begunde wider rangen.
do zu ging im der wer
er furte in under sin her
pollux rief die crichen an
daz sie losten den man.
er nam sine baniere an die hant
sine gesellen quamen nach gerant
sehs hundert ritter wol bereit
mit den von troyge er streit.
do wart uf der walstat
manic ritter ertrat
da was die slachte so groz
daz daz blut als ferre floz.
swelchen man von dem rosse dranc
daz er in dem blute entranc
da wart grozze not gestalt
sie namen castoren mit gewalt.
die von troyge hetten not
da lac eliacus tot
von kartagine des kuniges sun
do weinte laomedum.
und klagete sinen nefen
ich wil vurliesen daz leben
und allez daz ich ie gewan
ich engereche disen man.
auch haben wir es schande
sint man uz fremdem lande
uns den strit her treit
daz lazzet uch allen wesen leit.
er hup sich aber in den strit
noch sint noch bi dirre zit
geschach grozzer strit nie me
die crichen fluhen do in den se.
do gesigete laomedon
ercules und thelamon
ranten in zu troyge
laomedon wante mit joie
mit sige und mit eren
zu troyge wider keren.
do begeint im ein bote
weinende und klaugende gote
blutic und sere wunt
daz har im zu berge stunt.
als ein tote also bleich
daz houbet im uf die asseln weich
zu samne er sine hende sluc
zurizzen die er ane trug
waren sine kleider.
er sprach avwe leider
waz solde ich armer ie geborn
wir han troyam verlorn
turme und kemennaten
die sin uns vurraten.
do der kunic die rede vurnam
vil grozze leide in ane quam
im was der sin engangen
im vurblichen sine wangen
sin ougen begunden im roten
sin herze im vurtoten.
sin nase begunde auch bleichen
maniger hande zeichen
underging im sin blut
bewilen hette er unmut
leit und swere
ungedult und ungebere.
augen crimf
nasen rimf
im was allenthalben we
iene ranten uz dem se
und diese ranten uz der stat
und beranten in uf der walstat.
iedoch satz er sich zu wer
ercules reit under dem her
er sluc und tratte
in dem blute er watte.
zu jungest quam er gerant
da er laomedonen fant
leidic und in ungehabe
daz houbet sluc er im abe.
er sprach diz si din zol
den ich dir geben sol
du ich durch din lant reit
sunder schaden und ane leit.
daz du mir do enpute
des gedenke ich dir hute
mit zorngem mute
des ligis du in dem blute.
er warf daz ros umbe
durch richte und durch kr√ºbe
reit er unde rante
unz er sin leit vol ante.
er sluc ir also vil nider
daz er vor toten kume hin wider
geriten mochte in die stat
die er uf der walstat
nit mochte han erslagen
die waren geslossen in die hagen.
do der strit was gestritten
die crichen alle sament riten
uns stapheten in zu troyge
mit schalle und mit joie
wenne in nie lieber geschach.
do schuffen sie ir gemach.
sie quamen mit gelfe und mit gamen
do funden sie niht wen wibes namen
und arme gesindelehe
unfletic und unwehe
von krankem geslechte
und bosen kuchenknechte
die frauwen geflohen ware.
wie solden sie gebaren
sie enwisten wie gelazzen
in dem bethuse sie sazzen
da heime in ellende
sie lenten zu der wende.
ir wangen neigeten sie uz der hant
zufallen was in ir gewant
ir gebende beroubet
ir houbet zustroubet
umberichtet ir har.
sie sprachen owe unselic iar
und auwe unselic slag
ouwe unselic tag
ouwe unselige zit
wir han verlorn in alle sit
unse frunt sin uns erslagen
mochten wir uns des entsagen
daz dehein unrecht gewalt
mit uns hie wurde gestalt.
wir enclageten niht me
nu ist uns allenthalbe we
die herren so quamen
mit gewalt si sie namen
do enwar ir dehein des erlan
ir enwurde gewalt getan.
thelamon mit im nam
des kuniges tochter chionan
eine juncfrauwen schone
die wart im zu lone
wen er zu forders ran
do man die burg gwan
er was ir harte gemeit
da quam abe sin groz leit.
er wolde sie zu kebese han
daz begunde irn magen sint versman.
dares hat alsus gescriben
einen mant sie sint bliben
zu troyge die geste.
do brachen sie die feste
sie zufurten die burg al
kemennaten und sal
hus und palas.
allez daz dar inne was
groz und kleine
da enbleip niht stein uf steine.
die graben wurden gefolt
sie namen silber und golt
gut gesteine schone gewant
und karten wider in ir lant.
mit grozme richtume
mit guste und mit rume
mit schalle und mit wunne
sie machten alsz ir kunne
riche und mere.
zu crichen erschal daz mere
daz sie weren wider kumen
mit eren und mit frumen
unz her han ich uch gelart.
wie troyge zufurt wart
ob ich sollen wirken wil
so ist ez uz der mazze fil
daz da horet an min werg
hie gen ich erst an den berg
wil man daz ich follen sage
von der troygire klauge
und von irme geslechte
und auch von irme fechte
und von irme gebuwe
alt und nuwe.
beide gemach und ungemach
wie in hernach geschah
so muz ich gut gelucke han
sol ich den berg ubergan
daz ich niht ensige
swenne ich in uberstige
iedoch ensume ich es niet.
ich griffe her wider an daz liet
man saget daz laomedon
hette einen einigen son
der was priamus genant.
er hette im burge und lant
gelazzen von dem lande fri
der hette funf sune und tohter dri
der sune hizzen dri alsus
ector. paris. elenus.
der fierde hiz deiphebus
und der funfte troylus
sie waren alle tugenthaft
ector hette die kraft
die schone hette paris
elenus der was wis.
deiphebus den richtum
troylus den werlt rum
ectoris lob was bereit
von sterke und von manheit.
do kerte er paris
an minen allen sinen pris
elenus was ein wise man
der liez sich wissagen an
deiphebus fil anz gemach
dem der richtum geschah
troylus sich ane liz
daz er ein gut turnierer hiz.
dirre tugent was deheine
sie kunden sie alle gemeine
irme iegelichme doch der name bleip
an der er sich allermeist getreip.
priamus wip hiz ecuba
sin grozzer tochter creusa
polixena die andra
die dritte hiz cassandra.
creusa hette einen man
cassandra liz sich wizigen an
sie was ein wundern schone magit
und hat herte vil gesaget
wenne sie vil wiste
von unserme herren criste.
von siner kunst von siner gebort
als ir dicke habet gehort
von siner gotheit
und von siner menscheit
aller slachte gute
und daz er mit sime blute.
sine getruwen solde erlosen
und vurdampnen die bosen
und von dem iungesten tage
beide freude und clage.
nu keren wir zu der strazzen
da wir ez han vurlazzen
polixena was envalt
semfte kusch wol gestalt.
ob ich ez rehte vernam
dennoch hette priam
rechte drizzic kint
ob die wort war sint.
die mir daz buch hat gesagit
sie waren helden unverzaget
und hetten alle swert genumen
sie warn zu irn iaren kumen.
und starg an irme libe
sie enwarn von eime wibe
im alle geborn niht
alsus saget uns daz lit.
priamo quamen do mere
daz troyge furet were
und sin vater wer erslagen
do begonde er sufzen und klagen.
er enwiste wie gebaren
er fluchte sinen iaren
er weinte sere und sprach
owe waz ich nu klagen mach
owe leit uber leit
owe unselickeit
owe unrechter zorn.
daz ich die mage han verlorn
owe schone geine
owe burg reine
daz da wassen sol daz gras.
da die schone troyge was
busche und heide
ich solde vor leide
und von grozzer swerden
gen under die erden
ich enbin des nu niht wert
daz ich immer gefure swert
ich engerechte daz unrecht
do sante er knecht uber knecht
mit leide und mit trurde
uber alle die geburde
daz im ritter quemen
und da von im vernemen
sine not und sin ungemach
daz er gebot daz geschah.
priamus reit gegen dem her
hin zu troyge bi daz mer
mit wiben und mit kinden
und auch mit sime gesinden
und mit den lantluten
und hiz aberuten
mos und gestruche
busche un ungebruche.
und hiz die gazzen reinen
von boumen und von steinen
die hofstete von brenden
in der stat an allen enden
umbe rumen und fegen
und hiz buwen und stegen
uf die hohe und in den grunt
und hiz legen den fullemunt.
zu einer muren nuwe
von starckeme gebuwe
sie wart wit und groz
daz sie innen ir besloz
an wite und an breite
recht und bereite
zwo grozze tagevart.
do die mure bereit wart
sie machten kemennaten
do sie daz getaten
sie hizzen graben irn graben
als iz uf was erhaben
und do vollen quam die graft
zuhant wart ir kraft.
so starg und ir gebuwe
ez enwere denne untruwe
und groz vurretennisse
so sazzen sie gewisse
do sie gewisse sazzen
priamus hiz mazzen.
im besundern ein werc
uf einen stein an einen berg
uf einen felsechten schorn
dar uf leget er einen torn
und hiz den turm ylion
den worchte einer der hiz donion
wircken er begunde
von dem fullemunde
unz oben an daz ende
ecken und wende.
allenthalben harte vast
daz im nichtes gebrast
do er follenkumen was
der wercman kume genas
er hette in geworch so ho
daz er den wolken kume enphlo
do er gewort was uberal
do hiz er einen schonen sal
bi dem turme wirken
do begunde er mirken.
wie er im getete sin recht
er machte die steine slecht
die fenster groz und wit
dar inne sule in alle sit
grune rot wiz bla
brun gel swartz gra
daz gewot was reine
mit dem helfenbeine
underworcht und auch gevolt
beide silber und golt.
da bi harte schone glas
do der sal gewort was
mit gezirde und mit gezinne
uzzen und inne.
mit dem kalke man in bant
so man in schonest fant
rechte wiz als der sne
daz geworte schein uber se
als iz ein himel were
das werg was gewere.
do die burg vollen quam
do was sie harte lobesam
sie machten dar uf ir dach
von blige daz mane glizzen sach.
funfzic mile uf daz mer
do triben sie uzer gewer
turme michel und groz
die mure in ir besloz
alumbe die stat
der herre im wirken bat
sehs houbet porten dar in
als ich ez gelart bin
dardanides die eine was
die ander antenoridas.
timbree die dar na
die firde was ylia
dannoch waren ir zwo
sie schuffen ir hute do
dise stat was schone
die andern an dem lone
wider dise niht enmochten
die hie niht entochte
die kranckeste veste
die were dort die beste
alle tag und alle nacht
an gebene und ander macht
auch was des herren ere
wol zehenstunt mere.
denne sinen forfarn
in waren ir acker gearn
vur wunden hette ir lant
beide roup und brant
sie waren kumen zu gelde
an walde und an gefelde
drizzic tusent marke wert
was ir gelt und ir wert.
tusent burgere
kune und gewere
und also manic kaufman
daz ich ir niht gezelen kan
die in kurzten iaren
zu gereche kumen waren
beide an dem gute
an felde und an hute.
do gedachte priamus alle tage
der alten fede und klage
von sinen magen
daz sie erslagen lagen
under unrechter gewalt
der mit siner swester was gestalt
dirre gedanc wart vil breit.
des wart ernvwet sin leit
er konde ez vergezzen niht
des ginc er zu rate und rit
mit kinden und mit frunden
ob sie im geraten kunden
umbe daz alde ungemach
allez daz mir ie geschach
als ich iu sagen sol
des vergezze ich allez wol
an daz alleine.
daz efiona die reine
die vil liebe swester min
ein kebes wip sol sin
herren thelamone
was solte mir die crone
und des riches ere
ob mir ez niht leit were
hette er sie zu rechter e
dannoch tete ez mir we
ich wil zu krichen senden
swie ich ez bewenden
und wil den kunic lazzen biten.
daz er gerne und mit siten
mine swester heizze wider geben
ich wil immer mer leben
mit leide und mit swerde
ez ensi daz sie mir werde
herzu gebet mir uwern rat
ector sprach daz ir hat
geraten vater daz ist gut
es ist uns liep daz ir ez tut
under dem rate
der kunic gedachte drate
wer im zu der botschaft gezam
ez waz ein graue lobesam
in sime lande wol gelobet.
wise und wol gehobet
antenor was er genant
den sante er zu krichen lant
und beval im dise erbeit
do sin schif was bereit
er begunde ilen und iagen
do quam er in siben tagen
andersit an daz mere
do wisete in der fere
rechte uf die fart.
als er do gewiset wart
also reit antenor
mit sinen gesellen uf daz spor
gegen der stat dar inne was
ir erbe fiant pelias
dri tage er da lac
sines gemaches er plac
as dem fierden er zu hove reit
do enphinc man in nach der gewonheit
an des landes site was
do dranc er uf daz palas
und ginc vur den kunic stan
und warp sine botschaft san
mich hat der kunic von troygen lant
priamus zu dir gesant.
und hiz dir herre daz sagen
daz er niht lenger wil vertragen
daz thelamon esionam
sine swester mit gewalt nam
ez muz im wol versman
daz er si zu kebese wil han
in disme ellende
daz man si im wider sende
ane gezoc und ane strit
daz duncket mich gut wen des ist zit
der kunic begunde unsiten
umbe sin flehen und um sin biten
umbe sine klage und um sin leit
han ich tages niht geleit.
ich enkere mich an die rede nit
nu mir zu zurnen geschit
uz minen ougen balde
daz uwer der tufel walde
rumet balde min lant
er hup sich dannen zuhant
er gesach sich hinder nie
und sprach ich bin ubel hie
ich leiste gerne diz gebot
were ich hinnen herre got
er rif den schifmannen.
du furten sie in dannen
zu salemine in daz lant
da er thelomonen vant
antenor sich wisen bat
von dem stade in die stat
da er thelamonen funde
durch eine unkunde
der herre do gewiset wart
sehs grozze tage fart.
die saz er uf und reit
und quam an ein gefilde breit
in ein gerthe
schone und wehe
nahen bi der strazzen
da hette der kunic gelazzen
do horte antenor sagen
das im die ader were geslagen
do haft er zu eim boume
sin ros mit dem zoume
und gin fur den kunic stan
sine botschaft tet er san
waz mac ich hie sprechen fort
die er gesprochen hette dort
dieselben wort er hie sprach
ouch geschah im hie daz ungemach
daz im dort geschehen was
vil kume er genas.
wer er dannen niht entrant
er hette in heizzen geblant
er begunde dannen rinne
owe wer ich hinnen
ich wande dort in noten wesen
mochte ich hie nu genesen
ich kenne da nachher niht me
do kert er wider uf den se
balde fur er furbaz
do quam er da pollux saz
und sin bruder castor
hie geschah im als da vor
e er diz mere hette gesaget
so wart der dannen vuriaget
an sine alde gewer
wider uf daz mer.
er sprach owe unselic man
daz ich nirgen erkan
gesagen mine mere
ez kume mir zu swere
solde ich nu liden den tot
daz wil ich werben furbaz
do quam er da nestor wort
und saget im dieselben wort
die ir davor hat gehort
als er sie follen brachte
nestor sweic und dagte
sin zorn uz sime herzen dranc
er nam den bart an
so mir dirre min bart
ir muter sun von schalkes art
unseliger troygire.
du enkeres hinnen schire
ich zufure dich als ein wurmmel
weder munt noch kel
gesprichet dir nimmer wort me
varet ir her uber se
daz ir geclauget uwer not
antenor wante wesen tot
iedoch er hinderwert trat
biz daz er quam an die stat
da er den sprunc mochte han
do liz ern faste hine gan
ich mag in disen ziten
hie niht gestriten
ich wil ein gut kemfe wesen.
mac ich mit fluchten hie genesen
antenor hiz die schifman
daz sie balde bunden an
die segele an die masboum
sie furten in durch des meres strom
harte balde er dannen flo
und als er wonde wesen fro
und siner grozzen swere
gar enpflohen were
er ilte sere im was gach
do quam im ein weter nach
starg und swinde
von regen und von blicke
groz und dicke.
von regenen und von blicke
do hette er not in alle sit
in treip in kurzer zit
daz er in langer stunde
sich niht erholen kunde
doch erholt er sich
er fur aller tegelich
unz er sin not uberwant
do quam er wider in sin lant
in daz bethus er gahete
sin opfer er dar brachte
wen er wol genesen was
do ginc er uf das palas
sint er quam uf den sal
er sagete den herren uberal
wie ez im was ergangen
daz ich ungefangen
kumen bin und ungeblant.
von crichen dar ich was gesant
des wil ich immer sin gemeit
do sagete er daz erste leit
und daz ander ungemach
waz im zu dem dritten geschach
und zu dem firden da mite
er sprach peleas hette unsite
er hiz mich us sinen ougen schaben
thelamon wolte mir uz graben
mine ougen dem enpfloch ich for
pollux und castor
hizzen mich dannen vuriagen
do ich diz mere begunde sagen
in daz mer ich kume entran
nestor der alde man
grein mich an und schutte sin bart
wen daz mir der sprunc wart.
und daz ich vursuchte
ob ich enpflihen muchte
ich hette den lip da vurlorn
priamo wart die rede zorn
er sprach zornliche
ich sage uch werliche
ich gedencke mir leide
her antenor beide
um daz uwer leit
und umbe mine smacheit
und umbe die alden vehe
nu ist ez also wehe
daz ich mich bereite
als ich lenger beite
nacht frist iar frist
daz mir nu geschehen ist
daz clage ich minen kinde
mit den wil ich ez verwinden.
mannen und frunden
ez kume denne von sunden
ez wirt noch gerochen
als ich han gesprochen
beide man und kint
und die mine frunt sint
die griffen alle dar zu
daz ich den crichen leit getu
miner sune der herste
ector der si der erste
an der helfe und an der schar.
und ander mine kint gar
sie sullen mit heldes handen
mir helfen anden
irre vorvarn tot
als der kunic da gebot
und von im geboten wart
also gelobeten sie die fart
ector sprach nu werde al schin.
nu ich der erste sol sin
ich wil ez so erhebe
daz man ez sehe und entsebe
hie enwirt niht vorgespart
swelich ritter gabe gart
der kume albalde uffe solt
beide silber und golt
und daz eigen daz ich han
die farnde habe wil ich lan
und allez gut immer mere
ez enkume an unser ere
do wil ich uns innen
daz wir ez beginnen
als wir ez mugen geenden
und unrecht gewenden.
nu habet dehein gewisheit
wir sin hie heime denne wol bereit
sullen wir aber uz farn
wir mochten ez uns vil baz bewarn
als ich uch bewisen
wir haben noch ysen
noch geschutze noch gewer
noch die schif in dem mer
noch die spise darinne
ez ist zit daz man sie gwinne
den crichen gebristet niht
es ist ein harte riche dit
sie han gelucke und heil
in dinet der werlde daz dritteil
europa die riche.
sie farent riliche
und wol zu gereche
ir wenet daz ich ez spreche
durch mine zageheit
nein ich zware ich bin gereit
swenne ir anders wollet farn
daz ich mich da vor nicht sparn
paris her nach sprach
nu horet wie mir geschah
gemelich geschichte
e ich ez uch berichte
so sult ir daz vurstan da bi
daz ez uns zu heile kumen si
ich was bereit und solte iagen
gein sumerzit in heizzer tagen
ich hup mich uz harte fru
do quam mir ein hirtz zu
her uz von morlande.
sine art ich erkande
ich hatzete mine hunde
erfolgen in niht kunde
daz weter was vil heiz
do treip mich hitze und sweiz
under einen kalden boum
der kleinen wezzerlin stroum
hette in umbe gangen
er hette breit befangen
sin schatwe gunde langen
uber der wezzerline ganc
ein brunne da mitten enspranc.
beide clar und kalt
uber allen den walt
sine adern klungen
da kulte ich mine zungen
mine augen ich besprewete
den wint ich mir zu wewete
als ich mich kvulte alsus
do quam vrauwe venus
pallas und juno
der zirde schein also
ich wande in dem brunnen
schinen dri sunnen
sie waren zu mir gesant
sie trugen einen apfel an der hant
der was von golde alrot.
ir iegelicher mir sine gift bot
daz ich wolte schowen
welche under den frauwen
die aller schonste were
iuno bot dise ere
ich mache daz du immer riche bist
pallas kunst und list
venus bot zu lone
ein wib also schone
daz nirgen were deheine
so schone noch so reine
zweiger hulde ich verlos
wende ich die dritten erkos
die mir das wip geben sol.
nu wizzet herren alle wol
sie ist in krichen lande
von spise und von gewande
heizzet balde schif laden
ich getun da grozzen schaden
gwinet mir gesellen
die mit mir faren wellen
deiphebus der bruder ein
entwurte her engein
ich enbin leider nu niht wis
iedoch daz min bruder paris
itzunt gesprochen hat
des folgen wir daz ist min rat
da folgeten sis alle gemeine
do wider rette ez eine
elenus der fierde
owe unserre zirde
owe unserme gebuwe.
owe dirre ruwe.
der uns armen sol geschen
ich han ez langens vor gesehen
wir muzzen uns ie scheiden
ez kumet von leiden
daz wir niht wizzen wa bliben
kinden und wiben
geschit noch von parise
maniger leit und me
den loubes si an boume
und me danne in dem stroume
von sande oder von grizze
deheines dinges flizze
min houbet setze ich zu pfande
fart ir uz disme lande.
ez enkume als ich gesprochen han
ich spreche gar ane wan
ein rechten warheit
swem iz si lip oder leit
und als ir ez hie hat gehort
zuhant du dise wort
von im gesprochen waren
sie enwisten wie gebaren
iegelicher den andern ane sach
troylus alleine sprach
der funfte der kinde
sine wort waren swinde
eya bruder kune degen
daz uwer der tufel muzze pflegen
waz woldet ir zu strite.
ir soltet uwer gezite
daheime singen alle tage
armer bleiche wissage
unseliger cappelan
ir soldet zu dem bethus gan
we uwern buchen
so mir got ich enruchen
sint uwer buch hat gelogen
wie sere ich mit uch unhogen
ir werdet mir nimmer mer liep
arm man zete brief.
ir hat den rechten brief verzat
schribet an ein ander blat
die herren lachten alle
von ruffe und von schalle
was die burg alle vol
in behagete der spot wol
sie griffen an das alde
priamus hiz balde
daz lant folc zu samme kumen
und sagete in als ir hat vernumen
mit wie getaner swere
antenor kumen were.
den rat und disen rat
als ir wol vurnumen hat
do behagete in daz gerete
daz paris getan hette
zu eren und zu gefure.
sie riten daz er fure
panthus sprach do zu priamo
wie tut ir edel kunic so
daz ir des sult staten
daz troylus mit umbaten
uf eleno tribet sinen spot
weiz got ez gerichet noch got
enforbius min meister was.
vor funfzic iaren er ez las
got gnade im er ist tot.
er sprach daz troyge in groze not
queme noch von paride
got wolle daz ez wol erge
hie geschah pantho
als da vor eleno
grozze unmazze
an worten und an gelazze
ir alde rede follen ginc.
paris der jungelin
bereitte sich faste an die fart
cassandren zu wizzen wart
waz die rede were
do erschrac sie von dem mere
dise maget konde wissagen
sie begunde weinen und klagen
was sol ich arme cassandra
ich bin von leiden itzunt gra
owe fal uber fal.
wir sin verlorn uberal
lant burg kint man
und die dise gehorent an
der engeniset dehein
der die sunne ie beschein
swaz zu troyge in dem riche
daz zeget ez allez gliche
mich betroc min buch nie
blibe noch min bruder hie
so wer min gedinge
daz ez uns baz erginge
do riffen sie alle als e.
er solde faren uber se
itzunt hette paris
sin dinc geschaffet alle wis
als er zu fart was bereit
er hette gute gewisheit
an dem gerete
geselleschaft stete
schatz gewant spise
daz liebete parise
daz im solde leiden
als da was bescheiden
von den drin wissagen.
do hiz er zu den schiffen tragen
alle sine gereitschaft
do folgete im sine geselleschaft
vater bruder dinstman
do bunden sie ir segel an
senfte weter lichter tag
blumen schin wurze smac
der vogel sanc das grune ris
geschuffen daz paris.
gen sumerzit gereche wol
funf und zwenzic schiffe fol
harte lieber frunde
furte in unkunde
als die zit leidet
swenne der sumer scheidet
also scheidet daz leit
gegen der zite suzzekeit
disen herren also geschah
ir iamer und ir ungemach.
dar zu ellendes klage
vurgazze sie durch die suzzen tage
do waren mit paride
vier fursten uber se
deiphebus polidamas
antenor und eneas
die furten hin uber mer
dri tusent ritter
zu strite gar unmazzen wol
nu ich ez uch sagen sol
sie waren alle wol bereit.
und wol erkant an manheit
die herren namen urloub
uber allen den hob
priamus bewalch parisen
den herren kunen und wisen
den fiern die ich han genant
do furen sie gein crichen lant
mit liebe und mit leide
schieden sich do beide.
vater bruder und kint
als sie da vor genant sint
die edeln troyre
die quamen vil schire
zu crichen in die geine
do zwifelten sie alle gemeine
was sie mit eren
zu stade mochten keren
underdes sie sahen
ein michel folc in nahen
sie erkanten ir dehein
in fur ein richer kunic engein.
menelaus was er genant
nestor hette nach im gesant
daz er zu piro queme
und von im vurneme
ein vil gut mere
ich enweiz waz daz were
dem kunige was zu pyro ga.
sin wip hiz elena
daz was daz wip schone
die parise zu lone
venus gelobet hette
um daz gerete
wand er ir des apfels iach
als uber dem brunnen geschach
do begeinte mit sime her.
paris menelao uf dem mer
ir itweder fur sine fart
ir der weder gewar wart
wer der ander were
sie ilten beide sere
ir itweder ein ander gap
guten morgen guten tag
sie ilten faste beider sit
castor in der selben zit.
und pollux waren uz gefarn
die daz lant solden bewarn
irme herren menelao
paris anckerte do
nahe bi crichlant
gegen eime berge den er fant
den berg hiz cytherus
da hette frauwe venus
ein bethus reine
von edelme mermelsteine
in denselben stunden.
die herren hie funden
daz volc maniger hande
witen in den landen
daz volc zu dem bethuse quam
da was ein hochzit lobesam
bi den geziten
sie sahen dar zu riten.
ritter und vrauwen
sie mochten wunder schouwen
die fremde troyre
maniger slachte ciere
an gewande und an gelazze
sie wunderte uzer mazze
dise und gene beide
durch daz umbescheide.
daz gene von den gesten
diz noch daz westen
noch dise von dirre hochzit
do quam in auch beider sit
hie und da mere
waz diz und daz were
dar quamen alle gliche
arm und riche.
beide zu bete und zu clage
an dem andern tage
ir opfer sie bereitten
in ir bethus sie letten
hern parisen
sie begunden im wisen
ir opfer und ir schonheit
zuhant waz daz mere breit
in dem lande uber al
von parise ez uz schal.
daz er mit michelme her
und mit zirde uber mer
zu hochzit cumen were
elena vurnam die mere
sie ensumte sich nit
mit irn juncfrouwen sie rit
wie sie dar queme
daz iz wol gezeme
hin zu dem berg cythero.
ir man was zu piro
als gesaget ist da vor
ir bruder castor
und pollux waren geritten
sie begunden ir iuncfrauwen bitten
daz sie sich erbeiten
und wol bereitten
ir gewant und ir kleit
ez ist allez bereit
uwer zirde und uwer wat
wolt ir varen ir hat
ritter und frauwen.
man mac uns wol schowen
mit so grozzen eren
wa wir hine keren
die frouwen uf sazzen
und furen ir strazze
helena gar schone was
als ich ez an dem buche las
ir stirne was offenbar
ir ougen luter und clar
rosige wangen roter munt
suzze ademe zene gesunt
blichende kel arme blanc
schone hende finger lanc
glander negel slecht hut glat
rein wiz als ein liligen blat.
werliche uber al irn lip
von wibe quam nie schoner wip
man saget von der schonen
sie furte uffe eine kronen
von golde gar durch slagen
waz mag ich mer von ir sagen
beide ir lip und ir kleit
was von sulchere zirheit
daz er paris selbe iach
die sie quam und er sie sach
daz nie wip deheine
so schone noch so reine
muge gewerden
nimmer mer uf erden.
ouch nam die frauwe des herren war
do was er also schone gefar
daz er uz den andern schein
als ein licht karfunkelstein
under anderme gesteine
auch was er so reine
an den gebere
als er ein iuncfrauwe were
ir deweder sach den andern an
er daz wip sie den man
lange sie sich undersahen
do begonden sie sich nahen
ie baz und baz
ir deweder sines vurgaz
al nach der muzze
gruzze gein gruzze.
sie in und er sie
beide da und hie
was die suzze minne
ie mitten rechte darinne
sie hetten beidersit not
wilen bleich wilen rot
wilen truric wilen fro
beide sus und so
nach der wandelunge
daz die minne fert in sprunge
gegen der abentstunde
daz volc sich abe begunde
riten und machen
sie wolden die nacht wachen
und in dem bethuse wesen.
beide singen und lesen
als man in der zit pflac
paris hette al den tag
gedacht um sine not
sinen luten er gebot
daz sie zusamne quemen
und sine rede vurnemen
sin gebot da geschach
als er selbe vor sprach
dar quam deiphebus un polidamas
antenor und eneas
diese houbet fursten viere
und ander troygire
grauen frigen dinstman
do paris hup sine rede an
er sprach ir hat alle wol vernumen
wir sin durch schaden uz kumen.
uns hat min vater uz gesant
die crichen zufurten unser lant
mit roube und mit brande
in unserme lande
ich enweiz waz sie rachen
unser bethus sie brachen
thelamon esionam
mine wafen mit gewalt nam
ouch wart unrecht gewalt
mit unsern magen gestalt
ich enweiz waz sprechen
woldet ir ez rechen
so gesche in hie daz ungemach
daz unsern vordern dort gescah.
saget mir alle uwern mut
ich wil ob ez uch dunket gut
dise kuneginnen
mit mir furen hinnen
des enachte ich niht me
wie ez den andern erge
nu saget ir herren alle
wie uch der rat gefalle
san mit disen worten
do sie diz gehorten
do quamen sie alle an den rat
nach der dritten hanecrat.
do daz folc begunde stillen
do taten sie irn willen
als sie do gerten
mit den blozzen swerten
mit armbrusten uf gezogen
mit philen und mit bougen
sie hetten auch ir sarwerc
panzir helm halsberg
in daz bethus sie liefen
sie dozten und riefen
sie begriffen mit dem haren
die herren die da waren.
sie rizzen und brachen
sie slugen und stachen
und zufurten swaz da was
elena kume genas
und ir iuncfrouwen
sie gingen so houwen
daz fleisch und bein
der manne der genas dehein
och lac der wibe vil tot
da was allenthalben not
da was groz ungedolt
sie namen silber und golt.
zindat pfellel samit
und ander gezirde damit
die frouwen sie namen
swa sie in zu quamen
paris zu im nam
die schonen frauwen elenan
und hup sich balde dannen
mit frunden und mit manne
unde karte gegen elee
daz was ein burc uf dem se
die wile daz sie karten dar
do wurden sie ir uf der burc gewar
sie fragete wer der herre
were und auch die mere
und alse sie selben sahen.
do begunde gahen
und schutten an ir ysen
die tumben mit den wisen
taten in micheln schaden
des roubes des da was geladen
des wart harte vil gerat
sie wichen wider in die stat
uz dem kreftigeren here
paris besach die gewer
und alz er daz weste
daz sie was so feste
als in selben dochte.
daz er sie niht mohte
deheinen was gwinnen
er sprach wir keren hinnen
was sol lenger leger hie
ich gesach sol feste burc nie
daz folc enbeitte niht me
sie karten von elee
sie begunden ilen und iagen
do quamen si in siben tagen
zu einer burg in ir lant
tenedon was sie genant
von troyge siben mile.
da ruweten sie eine wile
danne sante er boten priamo
sin vater wart harte fro
als er rechte vurnam
mit welcher vure er wider quam
helena in unkunden
weinte nach irn frunden
nach den kinden nach dem man
daz ich den lip ie gewan
got ez erbarme.
waz sol ich vil arme
owe unselic wip
alhie hant sie minen lip
min herze ist immer me dort
we wi bin ich sus gevort
da min erbe finde sint
owe man owe kint
owe min kunne
owe min liebe wunne.
owe riche owe lant
ir sit alle an mir geschant
iedoch ane mine scholt
ich enwerde in nimmer mer holt
die mir diz leit hant getan
man mac an mir wol began
beide gewalt und unrecht
ez ist mir leit nu seht
ez blibet ungerochen niht
swas mir leides hie geschit
suzze wort sprach paris
ir sit zu hubeis und zu wis.
daz ir des soldet iehen
daz u gewalt si geschehen
ez ist frauwe so nit
iedoch u nimmer niht geschit
hie in disen landen
laster noch schande.
herze frauwe kunegin
kundet ir gehaben sin
u gesche hie noch ere
tusentstunt mere
den mit menelao
gehabet uch wol und weset fro.
ir und uwer lute
ich gebe iu no hute
allez daz ich ie gwan
lant burge dinstman
ez kumet allez wol zu baden
uwer iuncfrauwen wil ich bestaden
baz dan nach irme rechte
auch wirt uwer geslechte
an mir nimmer geschant
ich han burge und lant
ich wil uch zu kebese niht han
ich ensol auch u niht versman
wolt ir uch versinnen
ich bin uwer minne
alle tage wol wert.
min hat manic frauwe gegert
edelre den ich si
ich han noch schoner swester dri
der enist deheine
so snode noch so kleine
sie si ein kuneginne
ich bit es uch uf minne
und uf rechte hubischeit
daz ir vurlazzet uwer leit
die frauwe irs leides vurgaz
von zite ie baz und baz
an dem andern tage.
was geminret ir klage
rechte dar nach in siben tagen
horte sie nimman niht klagen
bi eime halben iare
minnete sie in uffenbare
do daz iar umbe quam
do was sie menelao gram
priamus der kunic gemeit
saz uf und reit
gegen der burge zu thenedon
do begeinet im sin sun
paris und elena.
sie undergruzten sich da
mit so getanen worten
die dar zu gehorten
iegelich sine wise
sie dancten parise
als man danne phligit
swenne ein man sine zit
in fremdeme lande wol bestat
sie furten die frauwen in die stat
mit micheler wunne
der troygere kunne
liffen ir engeine.
und enphingen sie alle gemeine
willekume nu lone u got
der in erstn der in spot
als ez danne ganc hat
swenne ein sulich ding ergat
und do daz was ergangen
daz sie was enphangen
und nider gesazzen
getruncken und gazen
beide frauwen und ritterschaft
der kunic gebot ein ritterschaft
die wirtschaft werte siben tage
cassandra hup ir allden klage.
owe nu waz suln wir
min aldez leit daz wirret mir
ir geschreige was also groz
daz ez allez daz folc verdroz
beide ferre und bi
owe und owi
owi und owe
waz kumet noch von paride
und von dirre frauwen
wir sullen beschowen ez
in vil kurzen iaren
daz iz geruwet unsen haren
sie schrei uber al die stat
ir muter sie swigen bat
swie vil sie es bete
cassandra irn willen hete.
sie schrei als sie hette geschrit
do zuginc die hochzit
also tet si daz geschrei
und klage maniger leie
biz an den selben tac
daz der fal un der slac
und daz leit also gescah.
als die vrauwe vor sprach
under des do diz was
als ich ez an dem buche las
quamen menelao mere
wie ez kumen were
daz im daz wip was enpfurt
als iz da vor hat gehort
und unz her ist kumen
also hette er ez vurnumen.
er sprach ez ist zu spate
swie gerne ich tate
daz ich gereche den ubermut
waz hilfit daz man rede tut
und wort ane tat
herzv horet frunde rat
von piro er do karte
zu siner stat zu parte
nestor mit im do reit.
dem was sin ungemach leit
sime bruder sante er einen knecht
und hiz im klagen diz unrecht
agommnon sin bruder hiz
dem er ez clagen liz
er bat in daz er queme
und sin leit vurneme
daz geschach sin bruder quam
und als er rechte vurnam
sin leit und sin ungemach
er erscrac und sprach
edel kunic gehabet uch wol.
dehein bederbe man sol
sin leit im zu leit lazzen
swer sich kann gemazzen
an liebe und an leide
und die wege beide
nach irme rech gegan kan
der ist ein follen kumen man
hie sult ir nemen bilde bi
gehabet uch wol swie uch auch si.
ez blibet ungerochen nit
der diz laster gerit
und iener der ez hat getan
sie muzzen ez zu buzze stan
min herze wirt nimmer fro
ez enkume noch also
daz der selbe paris
erhangen werde uf ein ris
so daz er gerichte
zu unser an gesichte
an einer wit erworge
min leit und min sorge.
die zugent nimmer me
ez ensi daz ez also erge
sie hizzen diz leit kunden
mannen und frunden
in diz lant und in ienez lant
da ma den und disen fant
zu den kunigen sie quamen
die auch ir leit vernamen
patroclus un achilles.
und der starke dyomedes
und der kunic evriolus
und der kunic neptolomus
zu rate sie gingen
wie sie ez ane gesingen
als sie ez zu ende mochten kumen
beide zu eren und zu frumen
die herren do gerieten
sie wolden gebieten.
uber al in irme rich
dem volke alme gliche
daz sie sworen hervart
als da geraten wart
sie santen nach den besten
die sie in den landen westen
der quam da vil zu geriten
die sie niht mochten vollen biten
den hizzen sie dreuowen
in muste von gezuowen
wen man fil dur si tete
dur dreuwe und durch bete.
und do sie diz getaten
agomennonem sie baten
daz er des hers gewilde
und diz folc an in gehilde
daz er ir haubetman were
und darzu ir richtere
wen daz ir iegelicher rit
do enmochtez wider reden nit
er hiez daz sie sich reitten.
kume sie erbeitten
bis sie waren gereit
da geschach in daz erste leit
an pollux und an castore
wen sie die ersten warn uf den so
pollux und castor
die zwene wolden varen for
ir sewester was elena
do quam in ein weter na
als finster als ein nach
ez bestunt sie mit grozzer macht
ez was starc und groz.
so sere ez in daz mer schoz
daz im niht for bestunt
ez warf daz schif an den grunt
daz ir nie deheiner genas
aller der darinne was
sie gesach nimmer man me
uf der erden noch uf dem se
nu solde ich sprechen furbaz
wen daz ir merken sult daz.
e sie quemen in den strit
wer sie weren beider sit
die crichen und die troyre
mit wie getaner gezirde
und mit wie getaner gebere
ir iegelich zu strite were.
auch sullen wir sie nennen
daz ir sie kunnet erkennen
an sterke und an manheit
wie der und dirre streit
sol ich uch nu berichten des
so horet wie mich dares
an sinen buche hat gelart
zu troyge ein fride gegeben wart
zu eime halben iare
bi hute und bi hare
und darzu bi der wide
dares under dem fride.
umbe reit aller der ritter schar
darumbe daz er neme war
wie ir iegelicher were getan
als ich von im gelernt han
also flizze ich mich darzu
daz ich ez uch verstan tu
die da vurturben in dem mer
die bliben niewen uberscher
ich ensage nit von irre zierheit
sie heitten de hein underscheit
weder an der mazze
noch an dem gelazze.
weder an dicke noch an lenge
sie waren starc und strenge
ir antlitze offenbar
lanc sidenfar har
harte gliche in stunt
augen nase und munt
und darzu wange und kinne
sie enschieden danne die sinne
und der mut ir iegelich.
was dem andern gar glich
hie solde ich ir swester elenan
loben eine frouwen lobesam
irn lip ich vor gelobet han
nu wil ich an die tugent gan
die da horet zu dem libe
ez gezimet wol wibe
wipliche zucht un ere
ena was gewere
suzze senfte reine frut
kusche schone milde gut
edel einfalt ersam.
hubisch wise lustsam
ane nit und ane haz
waz sol ich sprechen furbaz
ander tugent sie hete
sie was getruwe und stete
agomennon was ein helt
den daz her hette erwelt
zu eime richtere
man saget daz er were.
stille und ernsthaft
er het ez mer an der kraft
den er gespreche
er was lancreche
als das wol schin wart
an der langen hervart
wiz hutic und lide groz
er hette deheinen genoz
an kost und an spise.
wol gewassen und wise
an sinne und an witze
ein gutlich antlitze
minnecliche gruzze
kurze rede suzze
hetten den herren geleit
an ein reine hubischeit
menelaus sin bruder hete
sterke und stete.
dem daz wip was enpfurt
her hette harte gut wort
er liz sich manige tugent an
und was ein ebenwaffen man
zu groz noch zu kleine
sin spise was gemeine
hubisch milde schone gut
blide fro wol gemut
anchilles glichen nie gwan.
er was ein also bederbe man
im gezeme wol die krone
starg kune schone
gar ein zerere
im was daz gut ummere
harte liep die geste
grozze lide feste
uzzer mazze wol gelidet
im hette sin waffen gesmidet.
volka der getruwe smit
da beginc er wunders gnuc mit
swenne im sin zorn ane quam
als ein grimmer ber er bram
so enkonde sinen willen
nieman gestillen
patroclus hette gute site
kune und fro damite
wol bekant und ernsthaft
er hette zucht und kraft
volwassen und reine
an daz alleine.
daz er was honsam
anders was er lobesam
ayax als ich han gehort
hette suzze rede schone wort
ane haz und ane nit
wol gekleidet allezit
an manigen enden swinde
gemelich mit dem gesynde
harte michel im schein.
arm rippe und bein
ein ander ayax was
der hette vil swarze vas
wizze hut schone
er was von thelamone
dem kunen degen geborn
er was auch selbe wol erkorn
uzze guter ritterschaft
der hette gute geselleschaft
er was groz und lanc
als er durch kurzewile sanc
sin stimme also gelster erschal.
daz sie in gerne horten al
vlixes was kleine
doch was ir deheine
also gefuge in allen wis
er was uzzer mazen wis
wol gehoubet wol erkant
manige not er uberwant
und grozze erbeit
mit siner wisheit.
er hette sinnes harte vil
beide zu ernste und zu spil
kunde er wol gebaren
da tusent ritter waren
da hette er alleine den hob
auch gap man im gut lob
an der zerunge
auch was sin zunge
wol gespreche und gerade.
daz enwas nimmans schade
er sprach gerne an daz recht
des libes was er ein gut knecht
diomedes was wol gestalt
an den worten was er balt
an dem willen gehe
hubisch und smehe
harte gerne lugenlich
an den gelubeden mislich
irre und wilde
kune und milde
gut und suzze minnere.
in enkunde dehein swere
uber gen noch leit
er enwere allezit gemeit
auch was er starc und groz
siner sterke er genoz
daz man der erge vurgaz
ez gezimet vil baz
erge und manheit
den gute und zaugeheit.
nestor was dicke und bereit
und hette grozze wisheit
gute hulfe guten rat
an den worten und an der tat
schone gesichte har wiz
und karte allen sinen fliz
wie er getete daz beste
und enwas des doch niht feste
sinen frunden er leide sprach.
swenne im dehein zorn geschach
man saget von prothesilao
daz er gerne were fro
wol gewassen vollenkumen
beide zu hulfe und zu frumen
getruwe und gewere
und gut suzze minnere
neptolomus was so wol gelart
daz nie dehein paffe wart
von bezzere lere
man saget daz er were
von edelme geslechte.
und kune an der fechte
in verdurte nie dehein kleit
im waren die buch vil bereit
uzzer mazze swartz sin har
anders was sin hut clar
polimedes was smal
wol gelidet uberal
dem folke gemeine
kune hubisch reine.
die hende wiz und blanc
finger nach irme rechte lanc
polidarius so feizt was
daz er kume genas
vor feizzetkeite
doch was er zu erbeite
und zu ritterschaft gut
und hette grozzen ubermut
auch stunt im sin mut also.
daz er selden was fro
machaon was riche
und lebete wunderliche
er enpflag deheiner hubischheit
im was groz gesinde leit
gewaffen an der mazze
es was gerne in frazze
und hette zu den sinen alle zit
beide haz und nit
do was frauwe brisis
beide gespreche und wis
kusch reine einwalt.
milde und wol gestalt
zu eren und zu rume
als ein nuwe blume
die den alden vor schein
sie sant irn glichen dehein
witen in dem lande
swa man sie erkande
unz her han ich genant
als ich gescriben fant.
die crichen und ir zirde
wer die troyrde
weren und wie getan
daz lere ich als ich gelernt han
von dem ir dicke hat gehort
von priamo spriche ich vort
wen daz uch des duchte
daz ich dem tage luchte
ob ich den loben wolde.
der dem gelutertemme golde
so gliche begat
daz er falsches niht enhat
sin tugen was undersniten
mit guten tugenden mit guten siten
und da mitten inne
list und sinne
und dar uber gebreit
milde und wisheit.
andersit da engein
gut rat darinne schein
des was luter golt
daz er den frauwen was holt
sin gnade und sin hulde
der andern ubergulde
an disen dingen was schin
er mochte wol ein kunic sin
gut an dem gerichte
schone gesichte
grozze gelide wizze hut
suzze stimme nit lut.
fil gerade und snel
fabeln zale und spel
hubesche buch minne brieb
was im uzer mazze lieb
den rittern gehulfic zu aller zit
auch was er zu erst an den strit
ector hette sich gekart
faste an sines fater art
die tugent die ich han da vor.
gesaget. die hette ector
an daz eine
er schilwete ein cleine
daz missestunt im niet
also sanget von im daz liet
auch saget uns die scrift
er gap gift uber gift
ros gewant silber golt
er hette zu troyge daz verscholt
swaz der herre vor sprach
nach sime will. ez geschach
er hette der lute deheinen var.
brun krus lanc was im daz har
uf sinen schuldern ez im lac
als man es zu den geziten pflac
under sinen augen gar
ein schone ritter brunfar
alsus was her elenus
uns sin bruder deiphebus
dirre was ir iegelich
dem andern also glich.
an libe und an antlitze
doch schit sie daz gewitze
ambet alder und sin
von disen dingen drin
hetten sie underscheide
der erste und dise beide
troylus sich ane liez
daz er ein gut ritter hiez
als ich da vor gesaget han
doch sult ir daz wol verstan
er konde manigen guten slac
der man zu turneige pflac.
daz zu stich und stoz
beide gewappennt und bloz
minliche gruzze
gute rede suzze
gesicht harte frolich
sinen finden engestlich.
kyne munt nase wange
augen har zopphe lange
lide bein adern blut
daz was allez sument gut
man saget daz er paris
vor den andern hette pris.
an minne und an schonheit
als ir da vor sit bereit
was sol nu des mere
wen daz er schone were
also rechte wol getan
als ich da vor gesaget han.
man saget daz eneas
ein kurtzer dicke man was
milde und lussam.
kune und gruzsam
wol gesprechen und wol gelart
einen valfehsen bart
roten munt dicke granen
wol gesunt an den zanen
waz mag ich von im sprechen me.
er kunde sin recht und sine e
vil wol und nimman baz
der zu troyge inne saz
antenor der was harte lanc
smal und doch niht kranc
wol gelidet wol gestalt.
er konde sprache manic falt
er was auch an sin alder komen
ir hat auch daz wol vernumen
zu botschaft er gut was
sin sun polidamas
was wol geleret.
und dar zu wol geeret
auch so trat er an daz spor
die der herre antenor
der vater beginc in der iugent
des was sin kunst und sin tugent
der kunic mennon der leste.
der was wol der beste
er hette ir iegeliches ein teil
ienes gelucke disses heil
disses zucht ienes stete
waz der und dirre hete
ich mac also vil zusamne lesen.
daz er der beste mochte wesen
dares sogete herna
daz die frauw eccuba
des kuniges priames wip
hette einen grozzen lip
menliche gebere
man saget daz sie were
von vil grozzer wisheit
ir was unrecht vil leit.
creusa ir tochter eine
was lanc smal und kleine
wiz und clare hut
die stimme gelster und lut
lanc strup gel har
ir gedichte licht und clar
roter munt wizze zane
auch truc sie gute kleider ane
beide die fraue und ir kleit
waren von guter zirheit
cassandra die dritte was
die an den buchen daz las.
und vor kunde gesehen
waz den von troyge solte geschehen
von der enspreche ich niht fort
ir hat von ir vil gehort
beide ir weinen und ir klagen
iedoch hore ich daz sagen
daz sie manige tugent hete
milde kusche und stete
sybilla was dise selbe magit.
von der ich nu habe gesaget
von christo sie harte vil sprach
biz an den iungesten tach
daz hette sie vor gesehen
swaz da solde geschehen
polixena was einfalt
zu der schonsten gezalt
under den andern zwein
ir wangen also schone schein.
als die rose bi daz blat
swenne sie sich obene entlat
geziret mit flizze
der liligen an der wizze
schein ir hut gliche
ir gescheffede was riche
beide hie und da
und dar zu auch anderswa
uber allen irn lip.
was sie ein wol gemachet wip
zu troyge quam vil manic man
des ich genennen niht enkan
waz sol der rede mere
wen daz ir vil were
beide genant und ungenant
daz ich ir gescriben fant
daz waren fursten wol gezogen
kunige graven und herzogen
als der winter abe nam
und ez gein sumerzit quam.
do erhup sich ein kreftigez her
zu einer stat bi dem mer
die stat hiez athene
dar brachte von mizene
agamennon der kunic gemeit
hundert schif wol bereit
vil wol er sie bewarte
dar brachte von parthe
menelaus sin bruder.
also manic ruder
so sehszic solden han
do volget im san
von boeze und von lenor
archelaus und prothenor
die brachten funfzic schif geladen
uf der troygere schaden
dar nach quam alimus
und der grave ascalafus.
sie vurten von kumenie
schoner kumpanie
drizzic schif alvol
dar nach zu gereche wol
zwene gesellen harte wis
brachten die von focidis.
funfzic schif herzeclius
und sin geselle epistropus
dar quam von salemine
ayax und die sine
von thelamone geborn
funfzic schif uz erkorn.
die brachte er uf daz mer
dar inne hette er schon her
vor andere ritterschaft
hette er irwelte geselleschaft
die quamen mit im dar.
darion und polisenar
teuzer und theseus
und her eusimacus
nestor brachte dar do
achzic schif von pyro
firzic brachte theas.
von siner stat tholias
dri und drizzic nerius
sehs und firzic caspus.
mit dem andern aiace
so brachte er dise uber se
cantipus und filitoas
ir itweder en grave was
von calzedonie
ir kumpanie.
brachten firzic schif dar
wol bereit und gar
domerius von krete
und merion hete
mit guter gewarheit
sehszic schiffe wol bereit.
vlixes furte firzic dar
merius zehene an siner schar
der erste was von achais
der ander von tygris
auch brachte funfzic prothacus
als manigez brachte prothesilaus
machaon und polidarius
ir vater hiz ascalosius
diese kunige zwene.
vuren auch zu athene
in quamen von tracia
zwei und drizzic schif na
anchilles brachte uf daz mer
funfzic schif mit sime her
theophilus ein kunic gemeit.
hette zehene dar geleit
schif. mit spisen wol gefult
im waren die crichen vil holt
in dem mer lac sin lant
ez was tosdon genant
der dritte ayax gebeten wart
daz er in die hervart
furte zwenzic schif fol
euripilus zu gereche wol.
mit funfzigen da vor
als er zu der herfart geswur
von lize brachte cantipus
drizehene und anfimacus
lyochin mit polipite
brachten firzic uf den se.
mit geselleschaft gewisse
der herre von arysse
dyomedes und stelenus
und der schone euriolus
furten firzic schiffe starke
mit also maniger barke
polidarius der hete
mit gutem gerete
als iz was vor bedacht.
funf und zwenzic dar brach
auch quamen mit politete
sibene von melibete
von kypre quamen auch do
zehene mit heleo
patroclus dar gahte
funfzic schif er brachte
tenedon von frisca
hette zwe und drizzic da.
fenesteus im bereiten bat
firzic schif des was die stat
da sie in waren zu samne komen
die herren als ir hat vurnumen
funf und zwenzic wol getan
fursten ich genant han
die da quamen in die herfart
alse sie gesworn wart
tusent hundert schif fol
ob ich sie vollen zelen sol
drizzic waren ir noch dan
und ane fursten so manic man
die mit in kumen waren
dannoch in dise iaren
deweder nach noch e.
quam ir zu samne nie me
da was ruf uber ruf
iegelicher sin dinc schuf
hie doz dort schal
daz lant er bibete uber al
hie dreuwe da bete
ir iegelicher nach der zit tete
hie recht da gewalt
dirre flehete der schalt.
dirre gebot der bat
uns sie die schif hetten bestat
sint ir erbeit gelac
uf den andern tag
daz sie hetten ir gemach
agomennon der kunic sprach
ich bit uch herren alle
ob ich uch gefalle
zu eime richtere.
gestatet miner lere
und auch minen worten
sie quamen und horten
sine rede und sine wort
alsus sprach der kunic for
wir sullen sech und schar
und phluc ysen gar
zu philen und zu swerten smiden
und sullen des niht vermiden
ez engeschach unsen forvarn niet
daz eine fremde diet
in disen landen.
leit oder schande
ie imman getete
fru oder spete
ich engeruwe nimmer mere
ez enkume an unser ere
auch gnade ich uch allen glichen
armen und richen
alden und iungen
dirre samenungen.
daz ir kumen sit gereit
zu rechen mines bruder leit
auch geben ich disen rat
apollo unser got hat
ein bethus reine
nu ratet alle gemeine
wie wir uns vurenden
und wen wir dare senden
der unser opfer dar bringe
uf so getan gedinge
daz unser got vor se.
waz uns zu troyge sulle gesche
achilles sprach ich sie der bote
wiset mich rechte nach dem gote
wie heizet sin lant
ez ist delfos genant
da der got inne ist
an raste und ane frist
hup sich achilles an die fart
patroclus sin geselle wart.
und do er zu delfos quam
sin opfer er an sine hant nam
appollen er ez brachte
und als er im nahte
do bet er und las
als do site was
in einer kurzen stunde
der got sprechen begunde
ich sage dir kurtzliche.
die von troygen riche
geschit als in vor geschach
do ercules in zubrach
beide burge und lant
der got gesweic do zuhant
und also schiere er gesweic
achilles dar neic
sine wort er wol enphinc
alzhant er dannen ginc.
daz der got were
daz ist anders niht mere
wen daz der tufel sathanas
sin gespenste und sin getwas
uz eime bilde sprach
und sagete in swaz in geschach
stille und uffenbare
zu wane und zu ware
beide in ernste und in spot.
des hetten sie in vur einen got
ez was ein heidennische diet
sie achten anders gelouben niet
diz was lange vor gotes geburt
nu spreche wir unse rede furt
under des daz diz was
do quam von troyg kalcas
ein wissage wis
in sante dare paris.
daz er da vurneme
wie ez im darumbe bequeme
daz er die schonen elenam
zu crichen mit gewalt nam
kalcas leiste sin gebot
do sagete im der got
der da hiz appollo
beide sus und so
die crichen gerechen ir leit.
aber gwinnen sus erbeit
iedoch bi disen zehen iaren
also uwer vorfarn waren
beide erslagen und ertrat
und zu furt wart uwer stat
michels wirs uch geschiet
kalkas nu ensume dich niet
tu als ich dich leren
du salt zun krichen keren
uns salt ir wissage wesen
du salt in sagen und lesen
singen und scriben.
und immer mit in bliben
tust du ez niet du bist verlorn
und unselic geborn
do die entwurte vernam
der wissage. do karte er dan
ilende in richte
do geschach im von geschichte
daz im begegente under des
patroclus und anchilles
do undergruzten sie sich
guten tag got minne dich
anchilles fragete in mere.
wen und wer er were
do saget im kalcas
alz ez dar kumen was
beide rede und rete
waz im geheizzen hete
sin abgot appollo
anchilles wart der rede fro
zu herbergen er in leitte
sere er sich erbeitte.
wie er im liebe getete
mit alme daz er hete
vil wol er sin pflac
uf den andern tag
rieten die herren zwene
hin zu athene
zu der stat bi dem mer
da vunde sie daz her
und wurden wol enphangen
als ez in was ergangen
daz ich die rede kurtze
des abgotes entwurte.
sin gebot und sinen rat
als ir hie gehort hat
also sagete ez anchilles.
die krichen freuten sich des
auch sagete in calcas
wie er dar kumen was
ungefraget er niht enliez
daz in appollo dar hiez
daz er dare kerte.
und sie auch alle lerte
und ir wissage were
den crichen behagete daz mere
calcas sprach do vurbaz
sie sullen zu troyge sprechen daz
ich habe untruwelichen began
des enhabe ich niht getan
ir wizzet ez alle wol
daz ich billicher leisten sol.
daz mich geheizzen hat der got
den ich leiste ir gebot
an susgetanen worten
die criche du horten
daz sin rede recht was
do begunde calcas
uben sine wisheit
er was gegerwet und bereit
als man ez do bi ziten pflac
daz er vor sagete den tac
beide stunde und zit
wenne sie furen in den strit.
an dem gestirne er do sach
daz daz was vil ungemach
dianen der gotinnen
daz mit deheinen minnen
noch mit opfer noch mit bete
daz her ir eren niht entete
do sprach er ich han vor gesehen
uns kan gutes niht geschehen
swenne wir hinnen keren.
ez ensi daz wir geeren
dianen di gotinne
nu sehet wes ich uch inne
keret in den walt zyda
und klaget uwer not da
die hersten under der schare
die bringen ir opfer dare
und swenne daz geschiet
so kan uns geschaden niet.
diz gebot also geschach
als ez calcas vor sprach
do daz opfer wart gereit
agomennon selbe reit
hin zu yda in den walt
und brachte dar gift manicfalt.
do er die hulde dar gwan
do saz er uf und quam
zuhant uz dem walde
und quam wider balde
do er daz her solde bewaren
und hiez daz folc dannen faren
daz her sich bereitte
filitos ez leitte
dem was wol kunt uf dem mer.
dem folgete daz her
von athene in ein ander lant
biz er eine habe fant
gegen troyrer riche
da anckerten sie alle gliche
bie einer burg zu dem stade
des nam die burg groz schade
die nacht sie da lagen
irs gemaches sie phlagen.
an dem andern tage fru
gingen sie der burg mit sturme zu
die iene wolten dingen
und do sie zu gingen
daz sie zu hulden quemen
e die crichen vurnemen
ir gedinge und ir wort
do was die burg gar zustort
waz da iamers geschee
daz ist also wehe
daz ich swige als ich ez sage
ich weiz wol da was michel klage.
auch weiz ich daz dar abe
sie verlurn ir habe
auch bleip ir harte vil tot
als in der kunic do gebot
ir richter agomennon
do karten sie zu thenedon
do sie begunden nahen
und die in der stat gesahen
sie besluzzen tor und tur
und hingen ir schilde hervur
oben an die zinnen.
daz her wart des innen
daz sie zu gewer gingen
die burg sie umbe fingen
mit grozme niden
gegen den berffriden
schuzzen sie ir phfile
in einer kurzen wile
quam schar uber schar
sie triben ir handwerke dar.
in der stat sie sich werten
mit den steinen rerten
wurfen sie uber den graben
alsus wart der strit erhaben
ein sit und auch andersit
was strit uber strit
al umbe die gewere
doch gesigete daz here
maniger da die bruc brach.
wizzet ir wie daz geschach
gegeneind man hundert man
daz gwan in die burc an
man nam in swaz man da fant
spise silber und gewant
und edel gesteine
ir genas auch deheine
ez weren kint oder wip
der behilt keinez den lip.
die wurden erdrungen oder irtrat
do man rante in die stat
do dise not geschach
die herren schuffen ir gemach
in der stat zu tenedon
der kunic agomennon
die fursten er besante
swaz er ir benante
die quamen mit einzeln scharen
er sprach ir sult uch bewaren
unsern willen haben wir hie getan
nu sehet waz wir ane gan.
menlich sinen rat tu
och rate ich dar zu
daz wir an uber mut
faren daz ist harte gut
als ich uch bewisen
schuldegen wir parisen
daz er gewalt habe getan
so sullen wir daz da bi verstan
daz michel grozzer gewalt.
mit siner wasen wart gestalt
ich meine esionam
die thelamon hie nam
durch daz selbe ungemach
uns diz leit auch geschach
wir wollen boten senden dar
daz man an in erfar
wollen sie elenan wider geben
so sullen wir mit gnaden leben
wollent sie aber des niht
was ob in lichte wirs geschit
so wirt auch unser rede recht.
ir herren nu seht
ob ich reht gesprochen ha
nu sprechet nein oder ja
die fursten duchte der rat gut
die andern glich sinen mut
redete sus und so
do santen sie zu priamo
umbe daz gerete
als der kunic geredet hete.
uf saz vlixes
und auch diomedes
und ir ritter mit in
und riten zu troyge in
sie riten uf und nider
die strazze vort und wider
in der stat uberal
do quamen sie fur den sal
einen guldinen boum sie ersahen.
die herren do iahen
sie sehen da wunders gnuc
obene er vil zelgen truc
undene was er cleine
des wunderte sie gemeine
wan abe daz were
daz er von der swere
und von der uberlesten last
bi der erden niht enbrast
er was obenne vil breit
sine zelgen waren geleit
uber al die strazzen.
die herren nider sazzen
und haften zu dem boume
ir ros mit den zoume
sie gingen vur den kunic stan
und wurben ir botschaft san
vlixes zu aller erst sprach
daz da zu sprechene geschach.
agomennon dir sagen tut
holde minne und allez gut
und heizzet dich des biten
daz du im heizzes mit siten
wider geben elenam
die paris sinen bruder nam
daz tu kurzliche
ez frumet dime riche
und auch dime lande.
du enhast es keine schande
ob sin bete hie geschiet
ist daz aber im niet
gefrumen mac sin bete
er tut als ercules tete
der her reit mit gewalt.
du weist wol waz du tun salt
ich enweiz waz sprechen me
tu daz dir wol ste
priamus sere des erschrac
do dise rede gelac
und enpfinc grozze swere.
niewen durch die mere
die er hette gehort
doch enpfinc er die wort
senfter und vil baz
den im wisete der alde haz
er sprach des wirt gut rat.
daz ir hie geworben hat
des ensol ich uch niht wizzen
sullen mich die crichen bizzen
so muzzen sie mir naher kumen
ich enhan hie des niht vernumen
daz ich wolle crowen.
min houbet von disen drowen
oder von leiden
ir muzzet hinnen scheiden
von troyge an ende
ez ensi daz man mir sende
mine swester esionam.
er engesehet nimmer elenan
daz mir die mage sint erslagen
daz wil ich uch hie niht klagen
wen daz ir hie boten sit
die alde fehe und nit
die solde uch zu unstaten komen
ich wene ir habet wol vernomen
und wizzet wol daz ungemach
daz antenori gescah.
in uwerme lande
ich geswige ioch der schande
mir wirret daz mere
daz ez unrecht were
daz der bote engulde
sines herren schulde.
nach dirre rede under des
sprach diomedes
ez engezimet niht wol
daz man uns glichen sol
hunde wern wir hunde
ez queme in kurzer stunde.
solten wir uch bizzen
wir wolten uch zurizzen
daz uwer dehein teil
blibe ganz noch geheil
wir sint deheine hunde niet
waz ob uch lichte wirs geschiet.
den wir uch bizzen
waz solde got wizzen
den edeln crichischen furten
daz sie vechten niht entursten
des wirt diz lant noch verhert
wir bringen hie schilde und swert.
ez sol noch also geschen
ir sult hie ritterschaft noch sehen
hundert tusend und noch me
in disen iaren und ouch e
daz er hette gesprochen
daz was na gerochen.
an ougen und an zungen
hundert zusprungen
den priamus werte
und in den lip nerte
waz sol dise rede sin
ich wande diz hus were min
und daz ich wirt were
nu tut es niht mere
ez gezimet wol miner kronen.
daz ich boten schone
her zu sprach eneas
der da nahe bi was
sint sie wurden her gesant
die uns zu fursten unser lant
und wollen uns leide sprechen.
man sol ez an in rechen
in ist andere rede not
daz in ir kunic gebot
zu werbene in disme riche
daz werben si gezogenliche
und leisten irs herren gebot.
und getete ich ez sam mir got
ez koste mir vil ture
man brente mich in eime fure
aber sluge mich mit blenden
oder man hizze mich blenden
ez ist vil ubel getan
man sol ez uns mer erlan
vlixes die rede undernam
mit worten als ez wol gezam.
und hup sich von dannen
mit den sinen mannen
balde sie uf sazzen
und riten ir strazzen
do sie quamen hin wider
sie sazzen von den rossen nider.
und sageten zu mere
wie ez in kumen were
beide sus und so
von herren priamo
und von enea
beide verre und na.
die sint dort hie da
beide nein und ia
in dem her uberal
biz ez sollen uz schal
und sie ez wol hetten vernumen
wie ez zu troigen was kumen.
den boten was der tisch gereit
do verclageten sie ir leit
ie baz und baz
ir iegelicher vurgaz
durch die guten spise
der zornlicher wise.
do diz geschach under des
bereitte sich anchilles
und der kune theseus
und dar zu thelesus
dri tusent mit in
die folgeten den drin
zu messin in ein gut lant
dar wurden sie gesant
nach spise und nach gwinne.
des was da vil inne
sie roubeten und branten
allez daz sie beranten
daz lant in gluten allez schein
theucer reit in engein
der kunic von den landen.
sin leit er do ande
mit den crichen er do streit
biz daz er si gar uber reit
er zufurte ir schar
achilles der nam sin war
und tet im einen slac so groz
daz er uf die erden schoz
eine totliche wunden
zu den selben stunden.
thelafus uf der walstat
anchillen des bat
daz er thucrum lizze leben
wen er im wilen hetten gegeben
herberge in sime lande
ich hette ez grozze schande
sint er mir hie ere bot
enhulfe ich im niht uz der not
des er in gebeten hete.
daz geschach do zu spete
theucer so sere gewunt was
daz er des slages niht genas
theucer lac an der not
nicht wol lebende noch tot
do sante er nach theleso
und sprach zu im also
ich enhan des libes niht me frist
nu du ercules sun bist.
nu hore und sich
wie er wilen troste mich
mir was ein kunic in min lant
als ez nu ist gerant
sine helfe ich vurkos
daz ich daz lant niht verlos
des genoz ich do sin
also solde ich hute din
ob ich den lip solde han.
ir hat mir beide wol getan
des gebe ich dir hute
min lant und mine lute
man und dinstman
und allez daz ich ie gwan
du solt mich lazzen begraben
ich mac des libes niht gehaben
bestate mich mit eren
ich muz hinnen keren.
als er do vor sprach
daz dinc allez also gescah
er wart mit eren bestat
thelasus lant burge und stat
eidete er in sine gewalt
und ander ere manicvalt
achilles der helt gemeit
wider zu dem her reit
und hiz thelafum da bliben.
daz er hizze scriben
sine burge und sine feste
und sin gelt weste
und besetzete sin lant
biz im ein bote wurde gesant
daz er denne queme
swa er daz vurneme
daz geschach also
achilles sagete do.
als er quam in richte
thelafis geschichte
e ich spreche vurbaz
so sult ir rechte merken daz
daz ich uch leren
wer die zu troyge weren
mit irme harnasche uf die gewer
gegen den crichischem her
von sicilien pyndarus.
arpon und adrastus
zu gewere da sazzen
an einer andern strazzen
zu colophon gein dem mer
sazzen sie mit irre gewer
saras und marsius
nesteus und phimacus
dise herren fiere
hetten da grozze ziere.
der kunic von syze glaucon
und sin bruder sarpendon
priamus mage
die hetten an irre plage
dri tusent ritter wol bekant
uber al troygen lant
da was von lauconie
mit siner massennie
eufemes ein kune helt.
mit tusent rittern uz erwelt
auch was da hupus
und der grozze cupesus
mit guter geselleschaft
man saget daz ir ritterschaft
were harte nutze
mit maniger hande geschutze
ouch was her remus da
der kunic von sytenenia.
sine gesellen waren wol gezogen
siben grafen vier herzogen
manic ritter milde
glich waren ir schilde
ir wappen und ir banire
von einer hande ziere
da was ouch von traze
von schonen gelazzen
der kunic pretemisus.
und sin nefe crepeus
tusent ritter mit in
die hetten zu rosse gute gwin
da was von frisce centipus
milceres und alchamus
dise hetten gereit
siben hundert ritter gemeit
funas von philistea
was mit tusent rittern da.
mit also manigen da was
fortinus und sanias
sie waren kune alle dri
des gutes und der spise vri
mir saget ouch daz buch sus
daz boetes und epistropus
waren da von eime lande
daz man kume erkande
also verre waz daz lant.
ez was botina genant
ouch was zu troyge
der kunic von pafagoye
philemenis genant
so ferre was sin lant
daz er mit grozzer erbeit
in eime mande dar gereit
dar zu in drin wochen
also hat dares gesprochen.
die wappen an sime schilde
waren gegraben bilde
von edelme gesteine
die man in den wazzern reine
bi dem paradise vant
eufrates und tygris sint sie genant
da was der kunic von morlant
als ich ez gescriben fant
nente ich in daz were schande.
auch hie in disen landen
die frauwen verdechten mich des
ob ich in nente xerses
warumb solte ich in niht nennen
man mochte in harte wol erkennen
an siner manheit.
mit geschutze er zu allen ziten streit
er hette anders deheine gewer
also enhette auch sin her
mit im was mennon
der was siner swester son
da was von therasche theseus
und sin sun archilogus
priamis mage
an warte und an lage.
beidesamit vil wis
sie hetten ouch zu strite pris
von greste da was
fion und esdras
zwene kunige riche
die waren da hubischliche.
ouch hette da hof und hus
der kunic pistropleus
sin lant hiz ezenie
man vant dar inne arzedie
gute selben gute krut
in den lip und an die hut
und anders gute wurze
daz ich die rede kurze
die herren waren alle da.
baz dannen hie gescriben sta
iegelicher durch daz rechte
etlicher durch sin geslechte
ettelicher durch frutschaft
etlicher durch ritterschaft
etlicher durch minne.
waren sie zu troyge inne
daz ich ir hie gesaget han
die wurden ectori undertan
daz er nu were
ir gut richtere
ector sine frunt bat.
daz sie alumbe die stat
zu den erkeren
wol bereitet weren
und daz sie bewarten die tor
einenthalben saz antenor
in anderthalp troylus
andersit deiphebus
einsit polidamas
andersit eneas.
alsus teilten sie sich
da hutte ir iegelich
mit libe und mit gute
an siner wart hute
als ez im zu eren gezam
und zu gevort wol quam.
dannoch was agomennon
mit den crichen zu thenedon
und freuwete sich des
daz kumen was polimedes
wen er quam harte wol
mit drizzic schiffen vol
da heime er selber bliben was
wenne er kume genas
des libes wewene.
daz sie zu athene
sine vart hetten uf geleit
des waren sie sin ungemeit
beide durch in und durch sich
daz was harte billich
zu rate sie do gingen
wie sie ez ane gefingen
daz sie mochten gesigen
ob sie sie wolden beligen.
oder mit schiffen bestan
ir iegelicher sprach uf wan
als in larte sin mut
disen duchte die rede gut
daz ez mit schiffen wurde erhaben
iener daz leger uf den graben.
dirre den sturm der den strit
als man danne in rat pflit
manic rat da geschach
palimedes do sprach
maniger git guten rat
der selber rates niht enhat
allein kume ich zu dem rate
einteil alzu spate
waz sol lenger hie gelegen.
ob ir gemaches wollet phlegen
so ensoldet ir her kumen sin nie
woldir aber ligen hie
und uch nirgen zu bereiten
und alhie ir beiten
unz sie mit uch striten.
nu zu disen ziten
die werld zuget e
den uwer wille follen ge
heizzet griffen dar zu
daz uwer schif morgen fru
zu troyge sin an dem stade
ia ist ez uwer schade
daz in zu grozzen staten stat
daz ir hie gelegen hat.
an der warnunge
mit uwer samenunge
ob ich uch rechtes innen
so faret balde hinnen
ir liget als unwise
und zeret uwer spise.
der rat behaget in allen
er mochte in wol gefallen
wen er wislichen riet
do ensumten sie sich niet
sie hizzen schaffen und bewaren
wer da vor solte faren.
wer verre wer na
wer hie und wer da
reiten sie sich begunden
ir segel sie uf bunden
und bereitten sich alle die nacht
alz ez vor was gedacht
des morgen fil fru
segelten sie zu troyge zu
ie baz und baz.
der wechter uf der zinnen saz
sine tageliet er sanc
daz im sin stimme erklanc
von grozme done
er sanc ez taget schone
der tag der schinet in den sal
wol uf ritter uber al
wol uf ez ist tag
do er gesanc sin herze erscrac.
sere und harte
er gesach uf der warte
blicken gegen dem mer wert
halsberg schilt helm swert
und die baniren manicfare
er enwiste wannen oder ware.
sie waren oder solden
oder waz sie tun wolden
er schrei also sere
daz alle die wechtere
die uf den zinnen stunden
schrigen begunden.
er rief und klagete
daz die burc alle waugete
fursten frigen dinstman
scutten ir wappen an
uf die ros sper an die hant
sporn umb iegelicher sinen helm bant
swert und schilt zu siten
do begunden sie fintliche riten
vil balde und gerade.
hin zu des mers stade
rechte an der selben ziet
als die krichen andersiet
ir habe hetten funden
alda sie sie bestunden
und werten in die habe.
die crichen wolden niht dar abe
und enmochten mit eren
dannen niht gekeren
ouch vursmahet ez in gare
da hette an der ersten schare
prothesilaus der arge
der kunic von punlarge
hundert schif mit rittern da
im was zu dem lande vil ga.
do er ilete an den stat
do wart im furt und pfat
gewert da vil schiere
die kunen troygiere
beide fort und wider
daz mer uf und nider
wol dri mile
schuzzen sie die phile
in die schif so dicke.
glich eime ougen blicke
daz ir senewe nie gelac
sie slugen und stachen
die mastboume sie in zubrachen
so daz ir segel aller zustoup
do geschach mort und roup.
also uzzer mazzen groz
daz mer rot von blute floz
als ez wer daz rote mer
sie namen in lip und gewer
die her uz kumen waren
die zugen sie mit den haren
her und dar durch den sant
da liezzen die krichen ein phant
ander selben hervart.
als ez da geachtet wart
sibenhundert oder me
an die ertruncken in dem se
sie sigelten einzzelin zo
prothesilaus quam do
uf daz roz an den griez
er schriet sper und spiez
er rante und tratte
siner er vil beratte.
der gevangen er vil loste
in dem mer er sie troste
beide er gebot und bat
daz sie drungen uf den stat
da was von gedrenge grozze not
als dirre ieme die hant bot
daz er in zuge uf den sant
so swebete im die hant
daz er es niht wart gewar.
e er im bot den stump dare
da was dranc uber gedranc
der crichen vil zu stade spranc
mit den spiezzen mit den bogen
mit den armbrusten uf gezogen
entlazzen und gespannen
mit den schifmannen
mit den sarianten
die crichen genanten.
daz ir vil zu stade quam
ettislicher uz swam
ettislich ginc und wut
als man zu sulcher not tut
prothesilaus do gwan
bi im siben hundert man
drizzic tusent ritter da mite
man saget daz er do strite
so rechte ritterliche.
daz in deheine riche
nie ritter baz gestreit
niewen sin eines erbeit
die crichen weren alle begraben
sus wart der strit da erst erhaben
man saget daz da enwere
dehein ritter so swere
noch feizt noch so groz
so ungekleidet noch so bloz.
so kranc noch so blode
so kune noch so snode
er enmuste in dem strite wesen
der da kume was genesen
der hup sich wider in den strit
da wart der alde nit
und die alde ruwe
so unsamfte nuwe
daz ez anders niht enkoste.
den ioste wider ioste
mit dem sper durch den man
swer den andern quam an
der enliez sin niet
e er in gar zuschriet
da was fal uber fal
daz folk strebete uberal
iegelicher den andern ane grein
sie schrieten fuzze und bein.
houbet arme hende
in dem ellende
die von crichen dar quamen
den schaden sie da namen
auch geschach da michel schade
ir quam ouch vil zu dem stade.
die des niht hetten vernumen
wie ez den fordern was kumen
wenne sie mit einzelinger schare
furen alle do dare
archelaus und prothenor
furen mit irn schiffen for
nach prothesilao
do si gesahen daz er so
mit den troygeren facht.
do vursuchten sie ir macht
wie sie den stat begriffen
mit funfzic schiffen
do floc in engeine
schutze und gesteine
so dicke sie fielen.
e denne iene uz den kielen
geblicketen mit der ougbra
so stackete der phil da
oder in dem houbete der stein
zu brochen houbet oder bein
zu wart sie doch hilden.
die schief do schielden
mit gewalt an den stat
da wart geslagen und getat
von finden und von frunden
daz des meres unden
von gemenge wart trube
e sich daz folc erhube
daz ez queme uz dem mer
nestor quam mit sime her
mit sehzic schiffen zu getriben
die erde mochte erbiben
von rinnen und von fallen.
nestor brachte sine alle
uf den stat mit gewalt
da wart wunder gestalt
uf dem gefilde
mit spiezzen und mit schilde
sich wa weren fursten
die baz gefechten tursten
wider die troyre
den dise fiere.
prothenor und archilaus
nestor und prothesilaus
zuhant quam aschalafus
und der herre alinus
mit drizzic schiffen zu geiaget
als von den andern ist gesaget
e sie quemen zu dem stade
gwunnen sie grozzen schaden
stich hie und slac da.
e er gefregete wa
und den slac dare bot
so lac er uf der erden tot
den crichen merte ir schare
des wurden die troyere geware
und wichen hinderwert
in waren sper und swert
an den ecken widerleit
daz daz swert niht ensneit.
und daz sper niht enstach
leides in doch niht geschach
sie triben die crichen in daz mer
alleine hetten sie deheine wer
ir was do so vil entsamen
daz sie sich musten habe geschamen.
uzzer mazzen sere
ob in missegangen were
vlixes zu rurte
firzic schif er furte
do gesach er uf dem se
tusent crichen und me
tot tuchen und sweben
do begunde er zu stade streben
daz er queme uf daz lant.
do wert im mit heldes hant
philomenis den fort
vlixes trat uf des schiffes bort
und sluc und dranc
unz er uf den stat spranc
do er uf dem stade stunt
philomenis in bestunt
mit starken slegen ane gruz
er was zu rosse und dirre zu fuz.
er sluc slac uber slac
daz im der arm nie gelac
schone stunt vlixes
und gestatte im des
biz er muden began
do sluc er den man
durch daz kinne in den munt
daz da niht vor bestunt
joch fleisch noch bein.
waz daz swert ie berein
do er wider zucte daz swert
iener viel zu der erden wert
als er tot were
man clagete in harte sere
under sinen mannen.
sie wolten in furen dannen
vlixes enstatte des niet
er sluc und schriet
under der ritterschaf
swaz er mit dem swerte traf
daz fur allez enzwei
ir iegelich sin zeichen schrei
sie zugen in her und dare
bleich und missevare.
den kunic von segontoie
doch hulfen im die von troyge
daz er des libes genas
wen ir drizzicstunt mer was
der. die in da nerten
den der die in da verten
do hette thoas
und ayax der sin geselle was
hern thelamonis sun.
und der kunic agomennum
und menolaus sin bruder
ir segel und ir ruder
mit gewalt an den stat bracht
ir ros waren wole bedacht
uf covertiure.
riche und ture
phellil und cindat
arne lewen dar in genat
und ander zeichen da mite
als ez noch ist site
irn lip sie behutten.
ir wapen sie an schuten
beide die herren und ir man
sie zugen ir halsberge an
dar uf und dar undere
so man beste kunde
die wapen rocke finden
sie hiezen ir helm uf binden
schilt sper und swert
gap man in darwert.
daz was als ez solde
von silber und von golde
wol gezimieret
sie quamen gelasieret
al mitten uf den kreiz
ioste pointe poneiz
vil manicfalt da was
durch den sant durch daz gras
sie slugen da und hie.
und gewerten nie
deweder herre noch knecht
e sie gwunnen halsbercht
zu glichen widergelde
in wazzer und in felde
prothesilaus was erlegen.
er hette strites fil gephlegen
iedoch er es noch vil faste pflac
biz er von krancheit erlac
beide genant und ungenant
die fursten von kriclant
waren vor troyge alle
leidic von der valle
von frunden und von magen
die in erslagen lagen
sie ranten alle in den strit
eine sit und ander sit
hie engegen da engein.
da was glich und ein
beide lip unde tot
hie not da not
und hette ich zehen munde
ich wene ich niht enkunde
uch zu rechte gesagen
waz von troyge wart erslagen
uz der burg quam do gerant
der kunic da von morlant.
mit den araboisen
und mit den turkoisen
die waren da vil nutze
mit irme geschutze
sie konden beide harte wol
deweder man tun sol
iagen oder flihen
und irn bogen zihen
swa die senewee hine sluc.
swaz der ritter ane truc
ez fur durch in san
als er niht enhette an
beide ferre oder bi
mit eime phfile durch dri
sie ranten und lieffen
sie schuzzen und rieffen
daz beide berge und tal
mit glichme lute wider schal
sie schuzzen so sere
daz die crichen mere
fluhen wider in daz mer.
dan sie sich karten zu wer
do rief polimedes
enschamet uch helde niht des
daz uch diz morfolc iaget
ich sehe wol ir siet vurzaget
die mit mir hie sit
keret wider in den strit
swelcher uwer nu keret
der sol ez sin geeret.
an wibe und an kinden
er sol ez niht verwinden
in minne kunicriche
swer so zegeliche
disen strit schuhit
oder hinnen fluhet
under des gesach er einen mor
einen fursten der hiez sicamor
an dem erkuelte er sinen zorn.
er nam daz ros mit den sporn
und begunden in ane riten
und stach in durch die siten
so sere daz im die hant
an der wunden widerwant
polimedes reit furbaz
und rach sinen haz
die sine folgeten im mite
der enwas deheiner er strite.
mit so getaner manheit
als ir herre for streit
under siner baniere
wart der troygiere
dri hundert erslagen
daz begunde ector klagen
wen ez im was vil leit
wol zu gereche und breit
uf sin ros er spranc.
er sluc und dranc
und hurte und stiez
sin ros in sprungen er geliez
als ez flucke were
ector der gewere
do er quam zu gerant
prothesilanum er fant
uf dem gefilde
er ramte im gegen schilde.
den schaft er also sere treip
daz da niht vor bleip
durch daz herze er in stach
daz er nimmer mer wort gesprach
do begunden die crichen klagen
daz der degen was erslagen
do begunden schrigen
fursten und frigen
do was leit uber leit.
ector rante und reit
von ende zu ende
arme und hende
liez er so umb gan
im enmochte niht widerstan
swaz er berurte
vil gar er daz zufurte
anchilles sporn zu siten sluc
sin ros in in den strit truc.
er gram und bram
swaz im zu quam
sint erhaben was der zorn
daz waz allez vurlorn
zu dirre hant zu der hant
in quamen sine ritter nach gerant
dri hundert und me
und striten mit ectore
sie begunden zu strichen.
ez muste allez wichen
ir gedrenge und ir geschurge
unz an daz vurburge
rechte mitten durch den hagen
begunden sie sich wider iagen
auch wart geiaget ector.
biz an daz burge tor
wenne troylus und paris
achilles hette grozzen pris
al da begangen
er hette sie gefangen
alle daz ir da was
wen daz ir glich des genas
daz iene dort inne
sich werten von der zinne.
die crichen schogeten do
allenthalben vaste zo
ez was abunt stunde
ector begunde
mit den sinen keren in die stat
agamennon die crichen bat
daz die breiten uf daz felt
ir pafilune und ir gezelt
und hiez sie hutten stelle.
und boume fellen
und machen hamiden
sie entorsten ez niet vermiden
daz er gebot daz geschach
sie machten wende und dach
von deme walde.
zu dem ersten einfalde
sint baz und baz
biz man troyam so besaz
e denne sie sich liezzen vertriben
wolten sie gefangen bliben
oder lazzen da daz leben
oder man muste in die burc geben
oder sie gwunnen sie mit craft
da sie wart sezhaft.
da wart sie wol gesezzen
des enwart ouch niht vergezzen
sie enschuffen ir hute
zu libe und auch zu gute
in aller hande sache
zu ruwe und zu gemache
als ergangen was die nacht
ector wart uf gewacht
und die troyere.
sie hizzen ir baniere
und ir schilte bringen
die schilte sie uz hingen
die baniere sie uf stacten
daz folc sie uf wacten
in der stat uber al
da wart harte groz schal
der tac begunde schinen
sie bliesen ir businen.
und allerhande her horn
ich wene daz nirgen ein torn
in der stat enwere
da bliesen ein turnere
sie quamen alle gemeine
vur der houbet porten eine.
die da hiez dardanides
und vureinten sich des
sie wolten die crichen bestan
der kune ector nam san
under den fursten waren
weilcher mit siner schare
vor faren mochte
daz der da zu tochte
do riet der kunic selbe daz.
in der werlde nieman fugete baz
den der kunic glaucon
und sin bruder sarpedon
sie waren beide von lizelant
sie scharten ir folc alda zuhant
vater halben hette ector.
einen bruder hiz cicillanor
den hiez man wen er was ein degen
der ersten baniere phlegen
von therasec theseus
und sin sun archilogus
dar nach sich scharte.
miceres ir schar bewarte
dar nach der kune cantipus
und der kunic alchamus
dirre vor gesageten schare
nam her troyilus ware
der hette harte gut wort.
von ritterschaft und geurbort
sinen schilt mit grozzen eren
den bat man leren
und wisen daz her
beide zu strite und zu gewer
er sprach wie gerne er tete.
swes in ector bete
was sol din bete sein mir got
ich leiste gerne din gebot
ector scharte sich der helt
den daz volc hette erwelt
zu eime richtere.
und cupesus der gewere
und hupus der grozze
und alle sine genozze
remus sin folc und sine diet
enliez ouch ungescharet niet
noch der kune polidamas.
der von penoie dar was
der kunic pretemisus
dise bewarte deiphebus
hern priames sun
also tet der kunic phiun
und der kunic esdras.
ir itweder von agreste was
als ich daz buch hore sagen
fion hette einen waugen
von silber und von golde
da er mite striten wolde.
gepriset und gezieret
und so gezmieret
daz allez dar abe sprach
swaz in mit den ougen sach
von elfinbeine
mit gutme gesteine
obene und unde
er was wert tusent pfunde
ector satzete pytagoram
uber phionem und esdram.
daz er were ir geleite
zu strite und zu erbeite
ector bat eneam
daz er an siner schar nam
eufemen den alden
wan siner schare wolde walden.
gerne sprach eneas
tun ich daz du geredet hast
wilt du faren zu strite
so reite dich bezite
da enhorte deheine beite zu
ector bereite sich du.
also tet ouch paris
der bereitte sich in allewis
mit rosse und mit gewande
der kunic von morlande
gesellete sich zu siner schare
ir deweder nam des andern ware.
als ich sie vor han gesaget
die von troyge unverzaget
hetten sich alle geschart
und uzzer mazzen wol bewart
sie hetten pancir kollir
krocanir testir
armysen und platen
geschutze in guten baten
armbrust uf gezogen.
kocher phile und bogen
stralen und bolzen
yserinne kolzen
dar zu guldine sporn
und halsberge uz erkorn
schilde sper helm und swert
ros und zeldende phert
satel zoum nach irme site
und koverturen da mite.
uf die ros uber sich
sinen wappenroc ir iegelich
von maniger hande gescrate
von schomme zindate
und phellil von samite
lanc und wite.
wol zu gereche
wil man daz ich spreche
mit kurtzlichen worten.
sie offenten ir phorten
und riten uz fil wol bereit
mit sogetaner gewisheit
und mit sulcher gereitschaft
daz da niht zu entraf
dardanides die phorte hiez.
da man daz volc uf liez
do sie quamen fur daz tor
do begunde ector
umb sich zu sehen
vaterhalben zehenne
siner bruder er gesach.
zu den zehenen er sprach
daz sie sin war nemen
wen sie zu strite quemen
ritter sie alle waren
und kunden wol gebaren.
der eine hiez odinias
und der ander esdras
der dritte anthomus
der fierde rodomerius
der funfte hiez delon
der seste hiez quintilion
der sibende sylilous
der achte kassibilaus
der nunde hiez dayron
der zehende was mahtinen son
der hiez do roscalcus.
mir saget daz welsche buch sus
sie name ectors alle ware
und hetten an irre schare
zwenzic tusent uz erkorn.
ritter von troyge geborn
ector uf ein ros saz
harte gut. man saget daz
ez hieze galathea
ez sante im pentesilea
ein hubische iuncfrouwe.
mit slegen noch mit drouwe
mochte man ez betwingen
swa ez quam zu springen
da enkunde niht vor bestan
ez enwolde follen sprunc han.
ez enwart nie dehein noz
daz phert were so groz
so hoch noch so wol getan
so daz selbe kastellan
ector do priamun bat.
sinen vater farn uf die walstat
daz er der leste wer mit siner schar
siner sune namen sin zwenzic war
under den bastharten
zehene ectorem bewarten
ir waren drizzic der kebeskint.
zehene ir genant sint
noch dan ich ir gescriben vant
siebenzehene genant
dri sint ir uber bliben
ungenant und ungescriben
ich enweiz niht um die dri
wie ez darumbe kumen si
die sibenzehene wil ich nennen
daz ir sie kunnet erkennen.
der erste hiez menalus
und der ander cirrus
der dritte celidomas
der fierde ermagoras
der funfte clareanus
der sehste sardineus
ysdor hiez der sibende son
der achte margariton
der nunde fanianus
der zehende gymeanus
der elfte mathan
der zwelfte almadian
der drizehende dolodageles
der virzehende godeles
der funfzehende duglas
der sehszehende geheizzen was
damor der leste thare.
were er mir gesaget me
ich hette ir namen hie gewagen
sie waren deheine zagen
sie waren hubisch kune fro
mir irme vater priamo.
do bi der selben zite
riten sie zu strite
do scharten sich gein colofon
pyndarus und arpon
und die von philiste
und die von arbee.
und die von botine
suriane und ermine
und die von bionie
und die von pafagonie.
und anders harte manic man
des ich genennen niht enkan
ouch scharten sich andersiet
die crichischen fursten in den strit
ir richter agomennon
und achilles peleus son.
irre baniere sich underwant
ouch so scharten sich zuhant
sin geselle patroclus
merion und ydomeneus
dise kunige zwene
und menesteus von athene.
und der kunic aschalophus
und sin sun alinus
die herren von torconie
und dise kunige drie
prothenor und archelaus
und der kunic menelaus.
um den diz leit allez quam
durch sin wip elenam
ouch scharten sich von focidis
epistropus von celidis
ayax und die sine
thelamonis sun von salemine
theucer und theseus
und dormus und eusimacus
diese herren fiere.
furen under einer baniere
polixenus reit under ir schare
und nam irre baniere waren
ouch scharten sich thoas
und er filithoas
ayax von calcedonien lant.
nam ir baniere an die hant
auch scharte sich balde
nestor der alde
ouch scharte sich under des
mabonen sun hunes
der kunic mit im hete.
die von massagete
und die von araboise
und die turcoise
vlixes sich scharte
menelaus mit im karte
der kunic da von tygris.
sie waren beide vil wis
och scharten sich do
die von prelargen unfro
sie begunden harte sere klagen
daz in der herre was erslagen
prothesilanus von ectore.
darumbe ilten sie deste me
daz sie wurden bereit
zu rechene irs herren leit
als ez was vil billich
ouch scharten sich
ein vater und sin son.
daz was der kunic machaon
und sin vater alcalofius
mit in der kunic polidius
do scharte sich theophilus
der so und dirre sus
und der kunic euripilus.
mit siner massenige
er was von yrcanige
ouch scharten sich mit nide
zwene kunige da von lide
der eine daz was antipus
und der ander eusimacus
auch scharte sich von amise
mit harte grozzen prise.
der herre polibetes
und der kunic politetes
geborn von melibe
und mit diomede
der herzoge stelenus
und der schone eurialus.
ouch scharten sich da me
der kunic von manesse
und der vil schone prothoilus
und von kypre eunuchus
ouch hup sich uf ir spor
von capadie capador.
agomennon der gewere
der crichen richtere
der bewarte sine schare.
ouch so nam sin ware
von micene ein starke diet
sie liezen en umbewart niet
weder er ginge oder riete
so waren sie im faste mite
manic hundert tusent man.
liez sich da striten an
dem eines riemen niht gebrach
do in zu stritene geschach
sibenunzweinzic was der schar
die zu strite quamen dar
manic tusent baniere.
rechte und also schiere
so sie sich gescharten beider sit
sie begunden so in den strit
beide ilen und streben
als sie da solten leben
immer mere ane not.
sie enachten niht uf den tot
oder waz tot were
daz was in unmere
sie begunden sich undergrazzen
zu erst mit gelazzen
dar nach mit worten.
die schafte die sie furten
fazzen sie die begunden
sie enmochten noch enkunden
nichtes er bieten
sie wolten sament striten
hector sporn zu siten sluc.
sin ros in gegen den crichen truc
als ez flucke were
patroclus so sere.
daz ros mit sporn rurte
daz ez in furte
hectori so balde engein
als von einen bogen ein zein
oder ein phil da were gesant
also quamen si gerant.
zu samne snelliche
beide sament gliche
sie zu brachen die sper
beide dirre und auch der
die schefte stuben uf wert
die herren griffen an die swert.
do begunden die recken
mit den brunen ecken
howen schroten sniden.
den wapenroc von siden
und den halsberc darunde
patroclo wart ein wunde
in daz herze so groz
daz er tot zu der erden schoz
der greift vur sine vart.
patroclus wart also hart
und also kalt als ein stein
im starten arm und bein
hector zoch in tot fare
beide her und dare
uber tal und uber berg.
biz er im den halsberg
und ander sine wapen genam
merion darzu quam.
und begunde slahen und treten
und wolte daz harnasch bereten
und begreif sich mit ectore
do enmochte er niht me
wenne er harte mude was
merion hurte in uf daz gras.
uns sluc im slac uber slac
daz er uf der erden lac
gefangen hette in merion.
wen der kune glaucon
und von therasche theseus
und sin sun archilogus
diese starken helde dri
quamen zu hulfe hectori
glaucon von sice.
bestunt da von lice
den kunen merionem
er wolde sin niht schonen
sie slugen sich um den creiz
so sere daz in der sweiz
durch die sarewat dranc.
daz fur in under die ougen spranc
do sie hiewen und sniten
ir diener quamen zu geriten
zu den selben stunden
sere si begunden
houwen und scroten.
und zugen den toten
uf und nider durch den sant
hector sich sin do underwant
uber den toten er schreit
er sluc und sneit
umbe sich mit deme swerte.
manigen er des gewerte
swelcher im zu quam
daz er bleip tot oder lam
biz er einen rum gwan
do nam er den man
allez daz er hete.
an daz gewete
daz zu wer niht gehorte
sin ysen er dannen forte
merion niht enbeite
hectori er nach leite
mit siner baniere.
und sluc der troyre
me denne zehene dar nider
hector karte sich wider
sinen schilt er vurschielt
und schriet un spielt
coverture ros gewant.
houbet bein arm hant
er begunde sie faste wider iagen
biz er vierzehene hette erslagen
merion uf der walstat
hectori faste zu trat
sie gingen sich underhouwen.
man mochte da wunder schouwen
merion also sere facht
biz daz ectori die macht
sere was engangen
merion hette in gefangen
wen daz cicillanor.
gesach daz her hector
nicht me muchte
sin swert er uz zuchte
so sere er in werte
daz er in generte
biz der von troyge so vil quam.
daz man in mit gewalt nam
als hector genas
und im die hulfe kumen was
und er wider gwan die craft
er denete sinen schaft
in den strit er wider reit.
daz er gereche sin leit
an merione
eine wile hielt er schone
ob er sin wurde gewar
do quam dar zu mit siner schar
menesteus von athene
gegen disme diese zwene
cantipus und miceres
mit disen quam ouch under des.
hectoris bruder troylus
und von falcde alcamus
gegen disen fiere
mit siner baniere
rante manesteus
do begeinte im troylus.
manesteus liez dar gan
im kunde niht for bestan
uf die erden er in stach
daz er enhorte noch ensprach
er finc in an dem falle
sie ranten zu alle.
dise daz sie in bereten
iene daz sie in beheten
ez was ein harte lanc zit.
e sie in behilden weder sit
myceres nam die banier
er schrei ritter schyvalier
er rief alcamun an
daz er loste disen man
und herren cantipum.
vurlisen wir troylum
so han wir zu fil verlorn
er nam daz ros mit den sporn
also teten iene zwene
und bestunden den von athene
und slugen faste uf in.
menesteus disen drin
sie satzete zu wer
doch waren die dri eines her
sie namen troylun mit gewalt
doch werte sich der degen balt
mit fil grozzen widerslegen.
sie begunden beidersit zu legen
finde und frunde
e troylus kunde
wider uf daz ros comen
do hetten die sinen genomen
vil bittern schaden leit groz.
hectoren des sere verdroz
daz die sinen warn erladen
beide mit laster und mit schaden
under die andern er treip
nieman hinder im bleip
von siner massenie.
von torcomenie
ein herre aschalafer genant
quam gegen im gerant
dirre hie iener dort
beide wider und fort.
ranten sie uf den rinc
ir iegelich den andern enphienc
und gap im for den guten tac
mit dem swerte einen slac
daz iz gar besouf
und daz blut dar uz trouf.
beide zu leide und zu lobe
wilen lagen die crichen obe
bewilen lagen sie unde
hector do begunde
sine sterke wisen
und teilte daz ysen.
mit grozzer grimmekeit
swas er der finde bereit
die musten wichen alle
ane flucht oder an falle
daz was da bi wol schin
troylun den bruder sin.
furter an daz burc tor
menesteus sach daz hector
die sinen iagete und falte
und in strite wunder stalte
er karte im faste zu underdes
gesach er daz miceres.
an eime ende da hilt
sinen schilt er vursich schielt
mit sime sper quam er gerant
und stach in uf des schildes rant
so uzzermazzen sere
daz er gefallen were.
und komen zu gezoge
wenne der hinder satelboge
da er ane behafte.
und entsaz dem schafte
die wile daz dise striten
quamen dise zu geriten
mit schalle und mit dozze
hupus der grozze
und cupesus von arise
mit harte grozzen prise
mit einer micheln schare
gegen disen quamen von crichen dare
archelaus und prothenor.
grozze not was da vor
hie wart daz leit zwifalt
die crichen furen mit gewalt
in ginc zu an der macht.
ir folc den sic erfacht
daz ersach remus und polidamas
ir itweder von zizionien was
sie quamen mit gesprenge
in daz grozze gedrenge
mit drin tusenten und me.
zwifalt was ir not e
nu wart sie drifalt erhaben
sie begunden stapfen und draben
und auch zurinnen
al mit unminnen
mit leide und mit swerde
gemalet wart die erde
mit dem blute alrot
der crichen lac da vil tot.
menelaus die not gesach
von den daz leit allez geschach
er sprach mir ist leide
so mir got beide
daz wir die unsen han verlorn
und auch um den alden zorn
daz ich daz wip verlorn han.
nu muz ich under die erden gan
oder ich gereche minen haz
ich sage uch herren allen daz
e denne ich daz lenger lide
ich lieze e bein und lide.
gar an mir zusnide
ich wil ez niht liden
ich ensol noch enmac
hute si min lester tac
ob ich ez lenger gespern
swer miner eren nu gere.
der folge mir mit eren
do begunde er zu keren
und als er zu karte
remus im gewarte
und stoub im engein
da geschach under in zwein.
stiche und slege so groz
daz daz fur dar abe schoz
die wile der strit under in was
do begreif sich polidamas
mit merione
ir schilde schinen schone.
ir swert wol blichen
swaz sie bestrichen
daz zufur allez gar
polidamas sluc dar
so sere daz daz swert ginc
durch des halsberges rinc.
durch fleisch durch bein
als da niht were engein
durch buch durch rucke
da vilen zwe stucke
einez zu der rechten hant
daz ander zu der linken in den sant.
da was allenthalben klage
menelaus quam zu slage
mit herren remo
sie underhiewen sich do
daz remus wirs dar abe geschiet
sinen helm er im zuschriet.
uns sluc im die stirn enzwei
polidamas sin zeichen schrei
lute und grimme
dar quam zu siner stimme
von zizionie sin herre
sie triben die crichen biz an daz mere.
an der widerkare
bestunt sie mit fare
der kunic da von focidis
der da hiez celidis
der benote von minnen
durch eine kuneginnen.
von femenie
die was sin amie
der der frouen ere
liez er sich so sere
an maniger hande hubischeit
in dem strite im widerreit.
der kune polidamas
er sprach daz du getan hast
uf diseme velde
daz kumet zu widergelde
zuhant do er gesprach daz wort
polidamas sines swertes ort.
durch den halsberg im stach
daz daz ysen vor brach
und daz swert im durch die bukelen wut
und er sines selbes blut
an der erden lac tot
wen da wart not uber not.
sie schrigeten uber celide
owi und owe
do sie lange hetten geschrit
hector kurzete in die zit
mit dem swerte umbe sich
so daz ir iegelich.
der zit gar vurgaz
wie sollte er in diezit kurzen baz
swa sin swert hine quam
daz er in beide nam
die zit und den lip dar mite
e er die schar durch rite.
do sluc er im nahe bi
mit eime slage ritter dri
der von salemine
thelamon sach sine
harte lesterliche ligen
daz begunde er hohe wigen.
beide er und er theucer
sie sazzen beide ir sper
und ander ir geselleschaft
theucer hectoren traf
do vurwundet er sin niet
thelamon mit sime swerte schriet.
daz da niet vor bestunt
ez enlege tot oder wunt
hector iagete theucrun
do begegente im doriun
den stiz er den munt enzwei
daz er daz blut uz spei.
theseus von crichlant
der quam do zu gerant
mit den sinen uf den rinc
man saget daz der iugelinc
dru iar und niht vurt
hette sinen schilt geurburt.
herren hectori er zu sprach
da er in in dem strite sach
ir mochtet wol mit eren
uz disme strite keren
ich weiz wol daz ir ein helt sit
ir keret danne hinnen in zit.
ir hat uwern lip vurlorn
hectori was die rede zorn
er ilte mit dem swerte dar
die wile wart er gewar
daz im abe gevangen was
der kune degen polidamas.
thelamon hette polidamas
gefangen biz im zu quam
menelaus zu helfe.
sie furten in mit gelfe
hin zu irme gezelde
do begente im uf dem felde
hector vil unverzaget
er quam mit sinen geiaget
sin swert furte er albare.
und durch reit ir schare
drizzic er zu tode sluc
sin ros in also ferre truc
daz ers vil grozzen schaden nam
thelamon im zu quam
und er epistropus.
und der kunic menelaus
und ander ir gesinde
der strit der wart swinde
er widerstunt allen drin
doch slugen sie faste uf in
wen daz er gar was ein degen.
er muste da tot sin gelegen
der sinen iedoch wenic was
sie hetten daz grune gras
mit blute berotet
hector was benotet
sie slugen im sin ros darnider.
doch quam er zu fuzzen wider
lange er sich werte
iedoch in daz generte.
daz die zehene bruder quamen
die sin warnamem
die quamen im zu helfe alle
mit gufte und mit schalle
do wart ir ector vil fro
er sluc herren amphimaco.
daz houbet abe mit eime slage
des hetten die crichen grozze klage
do quam dar zu odinias
der der bruder einre was
der stach dar nider theseun
also tet epistropun.
anthonius der bruder sin
esdras quam thelamone engein
do erviel thelamon
polixenun stach delon
daz er uf die erden sleif
delon sin ros begreif.
hector uf daz ros saz
do mochten sie vil baz
sysileus einen fursten stach
daz sin schilt aller zubrach
do quam quintilion zu gerant
und stach ir einen uf den sant
also tet rodomerius
und sin bruder cassibilaus
ouch stach ir einen odinias.
daz er kume genas
doroschalcus der leste
der schaft vas so feste
do er uf einen stach
sin schaft da niht zubrach
er stach uber dri schrite.
den ritter und daz ros darmite
do griffen sie zu den swerten
die wile daz die werten
do enkonde niht vor bestan
ouch quamen in zu helfe san
zwene kunige von peone.
gezieret harte schone
e was drifalt ir leit
nu wart ez fierfalt gebreit
deiphebus der quam dare
do gesach er under der schare
daz theucer da vil sere facht.
in dem strite mit grozzer macht
er quam uf in gerant
und sluc daz sin swert zuspranc
thereseus zu dranc
gegen im pretemisus
gegen pretemiso theseus.
ir quam ie me und me
da was ach und we
man sach daz blut flizzen
sie slugen und stizzen
mit des schildes borte
und mit des speres orte.
mit des swertes knoufe
ir lac an eime houfe
tot bleich und fal
daz ich bin ane zal
quintilion und rodomerius
sahen daz er theseus.
groz wunder beginc
do fingen sie den jungelinc
hector bat daz er genas
wenne er ein kindisch ritter was
und iedoch ein kune degen
er were anders tot gelegen.
ouch quam da anthenor
von siner orbor
harte hubisliche
er begunde stoltzliche
wenken und grazzen.
du wart er sin niht erlazzen
gegen im quam thoas
und auch filithoas
und ayax von greste
dri crichen vurn uber se.
die bederbiten ir hende
in dem ellende
beide swerte und schaft
mit grozzer sterke und kraft
swa sie hine karten
von den bastharten.
herren priamis sune ein
quam in dem strite eingein
cassibilaus der quam
gegen herren thoam
thoas baz geriten was
des sluc im thoas.
den schilt enzwei zum andern slage
daz im erviel der phage
als der phage darnider lac
do sluc er auch einen slac
daz swert biz an daz gehiltze
durch herze und durch milze.
andersit gegen dem rucke uz wut
uz pheif im daz blut
einsit und andersit
ector hette des nit
daz im der bruder was verlorn
do was sin alder zorn
er begunde wuten und toben.
und quam under sie gestroben
als ein lewe tete
swenne er hunger hete
ob man in under schaf liezze
mit sulcheme riezze
vur her hector.
daz im niht bestunt vor
zu einer hant zu der andern hant
ez wart allez geschant.
swaz sin swert ie bestreich
ez were hart oder weich
hector vur mit unsiten
im riten sine nun bruder mite
der zehende lac im tot
um den was die grozze not.
uf der selben walstat
hector als ein mulen rat
treip sin ros umbe
man saget daz er swumme
in den blute so vil er was
die er falte uf daz gras.
do gesahen die von crete
daz her hector hete
der crichen vil darnider gevalt
e was die not vierfalt
funffaltic sie nu wart
die von crete wol bewart.
ranten zu balde
nestor der alde
von pyere mit in zu treip
vor im nicht enbleip
unz zuslagen und unz zufurt
er quam so zu gerurt.
daz man in unsamfte entsub
swa er sin swert uf erhub
esdras und fion
herren glaucones son
begunden do zu iagen
daz was der von wougen.
mit ime forte
swaz er berurte
ebenne er ez abeschriet
als an dem grafe geschiet
swa die sense uber get
daz uberiste sie obene anenet.
da was groz geschelle
fionis geselle
stalte wnder esdras
im quam zu helfe pytagoras
priamus kebisch sune ein.
er half harte wol in zwein
fion der uf den waugen saz
der tet ez harte vil baz
ettewenne her nider spranc
und sluc und dranc
zu etlicher wile
schoz er sine phile
sin rame im nie gelouc.
swa sin phil hin geflouc
doch gerou in die fart
wenne er gefangen wart
do folgete im esdras
und auch pytagoras
sie hetten in gerne gelost
do vant er andewederme trost
zu ranten die von messie.
funffalt waz daz leit e
sehsvalt wart ez do
hector rante aber zo
also tet polidamas
mit in auch da was.
hectoris bruder deiphebus
gegen in menelaus
quam mit thelamone
ez enwart nie so schone
strit noch urlouge
da enwas dehein getouge.
under irre baniere
lac der troyre
fil tot und gewunt
eneas do ouch bestunt
mit siner massennige
mit im von lauconie.
der kunic eufemes
hector stalte underdes
uf dem felde grozzen mort
ayax quam zu gehort
herren thelamonis kint
also snel als ein wint.
quam sin ors zu geflogen
oder als ein phil von einen bogen
her sprach wie ist uns nu geschehen
ich han selden gesehen
unser volc underligen
und die von troyge gesigen.
wie we ez mir tete
swer ez mir gesaget hete
vor eime ganzen iare
swie ich nu gebare
nu muz ez also wesen
allein sollte ich nimmer genesen.
ob ez noch hute wesen sal
min tot und min fal
und solden man mich schinden
ich wil es niht erwinden
ich vursuche ob ich herze ha
do er ez gesprach do was er da.
da ez ez vursuchen mochte
ob er zu manne tochte
er vursuchte ez ouch mit truwen
ez mochte in allen gruwen
in deme ringe
wen er da vinge.
wen er da felte
wen er da zuswelte
wen er da zubreche
wen er da nider steche
weme er den lip neme
weme er zu helfe queme.
eine wis und ander wis
so hette er einen sulchen pris
ob ich ez gesagen kunde
die zit mir widerstunde
wolde ich die zit dar zu han
so muste ich ander rede lan.
alz ez von im erhaben was
von calcedonie philithoas
mit den sinen zu rante
als ayax do erkante
daz er im zu helfe quam
daz swert er mit beiden handen nam
und sluc ir uz der mazze vil
von der swarten biz an daz swil
beide cleine und grozze.
wol bedecket und bloz
adern bein und liede
er gap in deheinen friede
er gin so schroten
daz von den toten
die erden was bedacht.
do vursuchte sine kraft
filithoas an hectore
do beitte ector niht me
er hette sin swert so erzogen
daz er im den hindern satelbogen
schriet in zwei stucke.
und traf in in den rucke
so sere daz ez zwifel was
ob er der wunden genas
da hup sich leit uber leit
swer da vor im gestreit
der hup sich zu strite
bi de selben gezite
not und quale
hup sich zu dem male.
zu rante ouch underdes
frouwen machtmin sun hunes
gegen im von grozzen prise
vlixes der wise
gegen im emilius
beide so und sus
sanfte und sere
hup sich die unere
mit schilde und mit swerte.
die lange verte
ioch also lange
biz von der crichen getwange
die von troyge wichen vor
wider an daz burc tor
da waren sie uberwunden.
wen daz sie helfe funden
von den von persia
die hetten gut geschutze da
die werten in die graben
itzunt hette sich erhaben
harte ritterliche gar.
paris mit siner schar
helena die kunegine
saz uf der zinne
und ander die frouwen
daz sie mochten schouwen
wie ez im erginge
und wie er ez ane finge
da der herre uffe reit
sin zeldende phert sanfte schreit.
daz er ez niewen entsup
wen ez den fuz uf hup
so wol ginc ez in zelde
do begente uf dem felde
dem edeln paryse
der kunic da von pyse.
do was paris
zu schirmeslegen vil wis
er sluc einen slac dar
des wart genre wol gewar
do sluc er zwene after ein
also tet er da engein.
do sluc er dri mit dem dritten
spiel er im daz houbet mitten
daz er die bein uf karte
vlixes des gewarte
daz parys sime neben
hette genumen daz leben.
zu im er rurte
eine banier er furte
von swarme zindate
sime rosse erz vil drate
zu dem buche einsit in stach
daz er andersiet uz brach
daz banier rote varwe fieng
daz ez durch daz ros gieng
vom dem roten blute.
troylun ez mute
daz sin bruder zu fuz stunt
des zubletzete er im den munt
und die nasen so sere
als der munt vorne were
weder helm noch nasebant.
mit hectore quam zu gerant
deiphebus und polimas
sehsvalt e diz leit was
nu mochte ez sibenfalt wesen
ir enkonde deheiner genesen
swelcherme under disen zwein.
ayax oder ectori quam engein
die von troyge erholten sich do
sie traten den crichen faste zu
und triben sie mit gewalt
an ir gezelt und an ir behalt
e daz geschee
so wart da manic spee
beide wort und slac
ez wart ein unsenfte tag.
der uast der vast
beide sterke und macht
sere sich vursuchten
sie enachten noch enruchten
wie ez in erginge
weder sie uf dem ringe.
worden erslagen oder ertrat
sus behilden sie ir stat
die wile diz werte
und nieman des gerte
zu redene zu sune noch zu tage
hector hup sin alde klage.
er sprach ir herren gebet mir rat
sint ir mich erkorn hat
zu eime richtere.
umbe unser swere
wie wir die gerechen
da sult ir zu sprechen
ich sihe wol wir sin bestan
mit volcke des ich angest han
waz rates mag ich anders geben.
wir muzzen lip und leben
lazzen ane gezucke
ez ensi dan ungelucke.
wollen wir halden in hart
sie geruwet die vart
hie ist nieman er wizze wol.
daz er eines todes sol
sterben. und deheines mere
weret lant und ere
uch hilfet got deste baz
daz ors da er uffe saz
daz sporte er zu den siten.
sie liezen hine riten
daz ir mit im da was
do begonde her thoas
andersit zu iagen
der ectoris bruder hetten erslagen
der da cassabilaus hiz.
quintilion sich gegen im liez
zu helfe er mit im nam
sinen bruder odiniam
und rodomeriun da mite
dise dri mit unsite
hurten sere uf in.
do gescah im von in drin
dehein ander leit
wen daz in ir ein im ein kleit sneit.
mit dem swerte in die hant
menesteus quam zu gerant
von athene der herzoge
der brachte der bruder einen zu gezoge
er stach odiniam
daz er uf die erden quam.
des wart paris gewar
und sluc einen phil dar
in daz rippe er in schoz
hie hup sich ein strit groz
under den crichen und ectore
sibenvalt was daz leit e.
nu muste ez acht falt sin
daz wart vil unsamfte schin
hector liez umbe gan
daz er da vor hette getan
des tet er nu mere
man saget daz da were.
beidersit groz haz
hector sin niht vurgaz
er ginc mit beiden handen
sin leit faste anden
do schoz im der kunic hunes
bi dem ougen in underdes.
und wunten in ein kleine
uf dem ouge beine
daz rach zuhant ector.
er sluc daz daz houbet enbor
flouc uf die erden
nie mer dorfe werden
so grozze not so da geschach
sie rissen stich und slach
ir iegelich gap umbe sich.
beide slac und stich
do ranten uf die walstat
achte tusent uf der stat.
man mochte wunder da sehen
daz da vor was geschehen
und geschehen solte sint
daz was allez ein wint
wider daz ungemach
daz itzunt da geschach.
da was anders niet me
wenne ach und we
da reit ayax under
und stalte manic wunder
also tet hector
und ein sin bruder hiz ysdor.
und einer der hiz curus
der dritte bruder cedius
und der fierde celidonias
und der funfte ermagoras
sardineas und margoriton
gegen disen quam thelamon.
prothenor und vlixes
gegen im godeles
almadian und emelcus
gegen disen archilogus
theucer mit im was
gein disen duglas.
der treip gegen theucro sin sper
do entweich im theucer
sin ros er an die stirn stach.
nunfalt wart daz ungemach
daz e achtvalt was
daz geschuf er dluglas
er wer im ubel ergangen
wenne er wer gefangen
mit menesteo von athene.
wen daz siner bruder zwene
im zu helfe quamen
und in im benamen
hector reit durch die schare
mit sime swerte albare
mit im reit auch da.
der kunic von persia
mit herren parise
manger hande wise
ir zeichen sie schriten
sie begunden zu samne riten
mit ir baniere
crichen und troyre
sin zeichen schrei paris.
also tet andersit rodois
gegen hern parise
und die von anise
und die von torcomenie
mit siner massenie
do hup den strit underdes.
der kunic bolibetes
hector sprach den sinen zu
ez ist mir also mere fru
als vil spete
leider ungerete
als er gesprach daz wort.
vurt ritter nu fort
folget helde alle
von klauge und von falle
von ruffe und von dozze
von hurte und von stozze
von stiche und von slage.
geschach an dem tage
daz man ez immer clagen mag
iener ane houbet lac
dirre an hant der ane bein
ienen uz dem buche schein
herze und lunge.
ieneme die zunge
halp uf den zanen
die nase lac disem uf den granen
dem lac die swarte
uf dem buche bi dem barte
dem wappete der bart.
ieme waren die ougen vurkart
disme blutte die stirne
schedel und hirne
har und ore
lagen im in dem trore
mit blute beflozzen.
der lac erschozzen
der lac erstochen
dirre zubrochen
dirre zubletzet
ienre zuquexet
dirre entruncken der ertrat
iedoch iene von der stat
die crichen in not brachten
wende sie siege vachten.
als ich ez bis her han gezalt
itzunt was ez zehenfalt
daz nunvalt hiez
durch sant durch griez
durch felt durch gras
so vil leides da was.
und so ich uz der mazze vil
ob ich rechte zelen wil
so leitet mich leit uber leit
an die manicfaltickeit
manicvalt was ir not
hectoris swert was alrot.
von siner vinde blute
mit grozme unmute
lange er umbe creizte
merion gegen im erbeizte
und begunde sere clagen
daz er im hette erslagen.
patroclum den kunen degen
do sin klage was gelegen
er sluc in von dem rosse nider
hector quam zu fuz wider
merion hette es widergelt genomen
wen daz dar zu waz komen
von athene menesteus.
do er zu fuz stunt alsus
do bestunden sie in beide
mit nide und mit leide
menesteus hup uf sin swert
uns sluc zu ime wert
so er meist kunde.
do wart im ein wunde
als im die wunde geschach
von dem kleide er ein tuch brach
in drifalden er ez vielt
in die wunden er ez schielt
do beitte er niht me.
alleine tete im sin wunde we
er sluc vaste umbe sich
biz ir iegelich
im rume muste geben
do begunde er ilen und streben
biz er uf daz ros quam.
manigen er den lip nam
also gewunt so er was
er falte ir vil uf daz gras
do quam im ayax engein
waz da von in zwein
mit worten geschehe.
daz ist also wehe
daz ich es uch bereite
als ich langer beite
er hat vil wol gehoret
wie troyge wart zustoret
do sie ercules wilent brach.
und waz in dem bethuse geschach
daz thelamon esionam
des kuniges tochter nam
umbe daz auch dise herfart
anderwerbe erhaben wart
von frowen esionen.
der iuncfrouwen schonen
gwan er thelamon
einen harte schonen son
als ich in biz her han genant
daz was ayax den vant
hector bi der zite.
vor troyge in dem strite
un quam mit im zu worte
so vil daz er gehorte.
daz er sin naher mag was
an sime vinger er do las
und zalte vil rechte
ir beider geslechte
eer sprach mir ist wol kuntlich
zu troyge was ein kunic rich
min alder fater laomedon
priamus min vater was sin son
laomedontis tochter hiez esiona.
din muter und min vater also na
under in gesippe sint
sie sint beide eins mannes kint
esiona und priamus
von zwein geswesteren sin wir sus
die ersten kint her kumen.
ayax hette vurnumen
wie gesippe sie waren
do enwiste er wie gebaren
von grozzer liebe
an buche und an briebe
gescriben ich niht enkunde.
do sie gerechenten zu kunde
wie liep in was beiden
daz sie sich solten scheiden
daz leidet in mere
dan ir lip in liep were
hector ayaxen do bat.
daz er rite in die stat
mit im schowen
sin wip und ander frouwen
sine niften und sine neben
ich wil dir gut geleite geben
beide dar und here.
nu tu und gewere
mich. des ich gebeten han
so hast du liebe getan
allen dinen magen
do sine wort gelagen
ayax sine rede tete.
ich leiste gerne dine bete
ich wil dare riten
nicht in disen ziten
ich tun ez hernach vil baz
daz folc spreche lichte daz
gesche im ungerete
daz ich ez geraten hette
owe unselicheit.
was solde immer grozzer leit
daz ich zu schaden bin kumen
den ich von rechte solde frumen
und da niht solde wesen
mit den ich solde genesen
als er sprechen wolde fort.
hector nam im die wort
uz dem munde
owe dirre stunde
we dem tage we der zit
do sich ane hup dirre nit
min klage ist din klage.
ich enweiz waz me sage
swaz du wilt daz tun ich
ayax sprach got behute dich
do was ez abuntstunde
daz folc daz enkunde
swie gerne so ez tete.
gestriten also spete
ouch hetten sie ubel zit gehat
dise furen in ir stat.
iene in ir hamiden
und schuffen irn runciden
und in selben ir gemach
als in zu tune do geschach
als hector zu troyge in reit
sie wurden sin alle gemeit.
groz und kleine
und gingen im engeine
muter swester wip magit.
alse sie e hetten geklaget
klagen sie begunden
von erst sine wunden
wir weren unselic geborn
hetten wir dich eine verlorn
got der hat dich erlost.
du bist alleine unser trost
wir hetten verlorn hute
lant und lute
und weren alle ein tan
wen daz wir dich einen han
sie zugen im uz die sarwat.
sin arzat sprach des wirdet rat
er sol schiere wesen heil
sie waren des trostess alle geil
im was sin bette gereit
mit sulcher zierheit
als ez kunige gezam.
und als er in daz bette quam
die da ezze solden
oder mochten oder wolden.
zu tische sie sazzen
und als sie gazzen
die frouwen hetten einen strit
da mite kurzeten sie die zit
sie retten von manheit
wi der ritter da streit.
wer da nest ectore
hette prises gwunnen me
igeliche sprach daz paris
nehest im hette den pris
etliche daz troylus
etliche daz deiphebus.
etliche polidamas
der in deme mute was
der was in in dem munde
biz an die stunde
daz sie slaffen solden gan
do musten sie die rede lan.
do ez quam uf den tag
hector lenger niht enlag
wo uf sprach er des ist zit.
wir suln wider in den strit
die wile quamen boten gerant
die hetten die crichen dar gesant
hectorem sie baten
als ez was geraten
daz er in tete.
einen fride stete
zwene manede. daz geschach
beidersit durch gemach
do der fride was gegeben
bruder mage und neben
und alle ir geslechte.
ritter und knechte
und swer sie ouch weren
die bestatten sie mit eren
beide mit opfer und mit gebet
als man bi der zit tet
do diz geschach underdes.
do klaugete achilles
patroclun sinen gesellen
er begunde wunder stellen
er kuste in do er tot lac
owe unseliger slac
der dich mit hat genomen.
wie ist mir dirre tot kumen
ich was du du wer ich
beide dich und mich
hette eine truwe
du bist immer min ruwe
din not min not.
ich bin mit dir halp tot
din geist ist halp mit mir
ich gehirme niht ez si daz wir
kumen zu samne beide
mir geschee niht leide
ob ich tot were.
gereche ich mine swere
min leit und min zorn
wil daz ich dich han verlorn.
sturbe ich danne ich were es fro
do er geclagete also
do hiez er sin fleisch und sine bein
legen in einen mermel stein
da stunt uffe gescrieben
daz er in strite was tot bliben.
so daz nie dehein sin gliche
also menliche
bie siner zite
tot bleip in strite
agomennon do liez
als in bat und hiez.
daz folc allez gemeine
in einen mermelsteine
prothesilaum begraben
mit guldinen buchstaben
was gescriben dar obe
beide von sime lobe.
wie er lop gwunne
von sime kunne
und von anderre siner bidervekeit.
als do was gewonheit
do mochten die crichen in zehen tagen
ir toten niht zu samne getragen
daz ir in zu begrabene quam
den von troyge gescach alsam
priamus hiez siner kebisz sune ein.
leigen in einen mermelstein
daz was cassibilaus
man leiget in bi daz bethus
da man frouwen iunone
alle tage schone
beide sanc und las.
als do site was
nu horet wie cassandra sprach
do sie die toten alle sach.
ziehen dar und her
so vil daz man ein wer
da mite mochte han beleit
und wer ez einer mile breit
toten und tumben.
touben und stummen
mac man geweichen
swenne man in zeichen.
mit dem finger tut
ir hat oren ougen mut
witze kunst und list
nu weiz ch niet wie uch armen ist.
ir engeloubet mir niet
daz uch itzunt ist geschiet
daz muget ir griffen und sehen
daz noch sol geschehen
daz muget ir da bi entstan.
daz ich uch vor gesaget han
des ist ein teil worden war
ob ich noch sprechen tar.
so wirt es harte vil me
ach ach leider owe
ez enwart nie stein so hart
ich enhette in etwaz bekart
und noch baz einen stein
den der dehein.
die mit mir ein fleisch sint
min muter min vater und ir kint
bruder ector kune degen
got der muzze din phlegen
also muzze parisen
got wol gewisen.
und minen bruder troylun
und auch deiphebun
um den funften wurde es gut rat
daz ist elenus der vurstat
und weiz vil wol
waz uns noch geschehen sol.
got phlege uwer alle gemeine
burc lant und geine
kunic ritter sine man
wes nem ich mich an
daz ich den wunsche heil
der nirgen dehein teil.
samene bliben mac
ez was ein unselic tag
do helena in daz lant quam
der tufel neme elenam
vurfluchet si sie immer me
so daz ir nimmer gesche.
gnade noch ere
swa sie hine kere
doch hette die maget
mer gescholden und geclaget
ob man ez ir hette gestat
ir muter sie swigen bat.
ir vater auch alsam tete
kume geleiste sie ir bete
itzunt begunde.
nahen die stunde
daz der fride sich solde enden
do gesahen sie in allen enden.
dannoch in dem fride
turme zinnen berfride
muren erckere
und wie in were
an dem graben und an der graft
hector tac und nach.
buwete baz und baz
biz er harte wol daz
gesach und weste
daz die stat was feste
aals do diz geschach
sine ritter er besach.
wie disme und deme
daz und diz wol gezeme
in den rat und in den strit.
die wile claugten andersit
die crichen fursten underdes
der herzoge polimedes
daz ir richtere
agomennon niht enwere.
von sulcheme geslechte
daz er von rechte
solches folkis solde phlegen.
er wer ouch niet ein sulch degen
daz er da zu gezeme
daz man einen andern neme.
da weren fil fursten
die baz gestrite tursten
manic rede da geschach
iegelicher sinen mut sprach
beide sus und so
biz sie sich geebenten do
mit so getanen worten.
die da zu gehorten
als die rede gelac
do was kumen der tag.
daz der fride uz ginc
sie griffen an ir alde dinc
agomennon nam ir war
und was der erste mit siner schar
darnach achilles.
dar nach diomedes
menelaus dar nach
den andern was allen gach
fursten frigen dinstman
hector dort andersit began
sine ritterschaf scharen
zu forderst wolde er selber varen.
dar nach scharte sich
sine bruder ir iegelich
und also her hector hiez.
daz volc man do zu felde liez
den frauwen was zu den zinnen gach
und sahen irn frunden nach
uz den fenstern uber al.
sie clummen oben uf den sal
da sie die fenster funden
da sie sazzen und stunden.
do gleiz ir varwe der sunnen engein
also schone so die sunne schein
sie zeigeten mit den fingern dar
da sie sahen in die schar.
ir man und ir amis
sie sprachen da ritet paris
und da her hector.
den andern allen bevor
da ritet ouch eneas
und da her polidamas
beide vurwert und fort
dirre hie iener dort.
got der muzze ir aller phlegen
frouwen glich tet irn segen
und ir gebet uber in las
der ir aller liebest was
ir iegeliche do tete
daz sie kunde mit gebete.
wenne des was in not
man sach da die schilde rot
grune und wizze.
houwen mit flizzen
hector der liez umbe gan
als er da vor hette getan
mit sper und mit schilde
uf dem gefilde
begunde stieben der melm.
man sluc die swert da in den helm
und machte der unden
die vil tiffen wunden
beide velt und gras
daz da vor fil eben was
daz was mit toten als beleit.
swer hectori wider reit
der liez im daz leben
er bat im anders niht geben.
zu rante under des
der starke degen achilles
hern peleusis son
den da zouch ciron
halp ros und halp man
der brachte in manic dinc an.
von manheit larte er in vil
ouch larte er in von spil
gesucheit maniger hande
man saget daz in dem lande
siner gliche wer dehein
als in dem strite wol schein.
zu fuzzen im harte wol gezam
swenne er aber zu rosse quam
so gezam im vil baz
daz ros da er uffe saz
daz hete der wolken snelheit
sin sarwat sulcher schonheit.
und von sulcher zierde was
daz der andern als ein glas
und sine als ein karfunkelstein
uf der walstat schein
do do quam in den rinc
achilles der edel iungelinc.
mit dem rosse sprancte er dar
des wart hector gewar
er rurte im engeine
mit handen und mit beinen
strebete dirre uf ienen
under einander sie grienen.
als zwene hunde
ir deweder enkunde
den andern nichtes gefragen
do sie des lange phlagen
do wart ein zogen dan erhaben
von dem mer biz an den graben.
und aber da hin wider
hector hurte in doch darnider
daz von sime valle
die erde erbibete alle
wande er was swer
wie swer er doch were.
snelliche er uf quam
hector im daz ros nam
daz werte sere achilles
er sprach ez ist min iener wes
dirre min
iener din.
entruwen ia
ez enist. ez ist nu la
ez wer im liep oder leit
achilles uf daz ros schreit
e er vollen uf geschriete
do rante er uf in dar mite.
und sluc in gerichte
under daz an sichte
um die nasen und den munt
daz er sere wart gewunt
hector des ouch niht vergaz
er gereche ouch daz.
beide mit stozzen und mit slegen
do begonden zulegen
von beider sit ir beider man
ein grimmer strit hup sich do an
under disen herren zwein
were da tot blieben ein.
oder lichte beide
wen daz leit mit leide
alda gescheiden wart
ir was vil dar zu gekart
die ez under namen
dise dar zu kamen.
ein sit diomedes
andersit troylus underdes
und die mit in waren
ir swert da scharen
ysen als en scharsas
schrotet har und vas.
da vur daz sper durch den man
als er hette niht an
diomedes troylo
quam engein gehurt so
daz sie vielen beide
do wart in vil leide.
man saget von diomede
daz er zu rosse e queme
e troylus des schaden nam
dac er zu rosse e quam
er sluc ime manigen slac groz
troylus des genoz.
daz er im daz ros erstach
sulich gelucke im geschach
ir itweder do zu fuz ginc
sie slugen sich um den rinc
beide gliche
harte menliche.
paris quam do zu gehurt
dem er daz wip hette enpfurt
die schonen helenam
menelaus im zu quam
ir folc rante ouch hin zu
diz was an dem tage fru.
rechte gegen morgen
do geschach mit sorgen
leit und quale
durch den flouc die strale
hie und da uzze und fort
eime andern durch des schildes ort.
und durch den der drunder saz
und durch den dritten vurbaz
swenne ein phil dar nach quam
zwein er den lip nam
in dem dritten er behafte
der mit dem schafte.
stach ir zwene oder dri
und als einre wolde da bi
einen andern mit dem swerte slan
so muste er selbe den lip lan
swenne der fuz genge
in daz gedrenge.
mit zwein beinen gespranc
mit einen beine er uz hanc
und als er do erhup den slac
die hant im bi dem beine lac
uf deme sande
swenne der ander wande.
beide fuz und hant
wider bringen in sin lant
so mochte man in schowen
als einen stoc behouwen
swer da viel wol gesunt
und geslagen und vol gesunt.
so mochte er vor den pherden
sich erheben niht von der erden
swenne sich dirre wol erhup
und nichtes ubels besup
e er sich voln hette erhaben
so hette er der wunden entsaben.
als er sich hette uf gezogen
biz an den satelbogen
daz er in mit der hant begreif
und als er in den stegereif
sinen fuz dare bot
so lac er mit dem pherde tot.
und swer durch sinen zorn
daz ros hiev mit den sporn
so negelt im des philes zein
zu dem rosse daz bein
hector beginc do grozzen pris
also tet auch paris.
do diz gesach boetes
do rante er zu underdes
hector rante im engein
do hup ez sich von in zwein
vil baz denne e
hector enbeitte niht me.
er sluc in mitten enzwei
archilogus sin zeichen schrei
der des herren mac was
hector kume vor im genas
so sere er hectoren stach.
daz im der schaft in dem libe brach
hie nam er ane sin wert
hector hup uf sin swert
und sluc in nider in den sant
und begreif daz ros mit einer hant.
mit der andern den man
da hup sich die not an
ein uz der mazzen groz strit
umbe mitten morgen zit
den crichen geschach groz gewalt
dirre wart hie gefalt.
dirre bleip umberat
iener wart da getrat
der iener gevangen.
wunder wart begangen
mit zornigem mute
sie ranten in dem blute
als in eime phule
man saget uns von wule
waz mochte grozzer wul wesen.
da enkonde niemen genesen
achilles wart des geware
do gewan er von zorne ein vare.
die dar zu gehorten
daz swert daz er furte
vursuchte er alzu sere
waz dar ane were
an eime dem er quam engein
priamus sune ein.
uz den bastharten
er sluc in in die swarten
durch daz hirn und durch den munt
durch herze do ez bestunt
da hette ez gespalden
den satel beidenthalben.
in dem rosse bleip der slac
doroschalcus da tot lac
und sin ros da mite
daz was ein unsamfte snite
ir klage wart grozlich
ouch hette ir iegelich.
geklaget vil mere
ob im leide niht enwere
um sin selbes not
troylus wolte sinen tot
rechen, und paris
sie vursuchten ez manige wis.
sie liezen faste zulegen
beide mit stichen und mit slegen
also tet polidamas
als do ein wile was
do rante zu hector
gegen im prothenor.
und hurte in nider in den creiz
hector im daz vurweiz
e er dannen kerte
er sluc in mit dem swerte
also mit als ein vurich
oben in und niden durch.
do entsumte archilaus nit
im was vil leide geschiet
an sinen magen
der an siner phlage
mit im dar quam
und wolte den lichnam.
den finden nemen mit gewalt
da von troyge wart ervalt
tusent ritter und erslagen.
als ich daz buch horen sagen
do was ez umbe mitten tag
do prothenor tot lac
die crichen wolten in tot han
die troyre wolten sin niet lan
also werte der strit.
biz an die wesper zit
iedoch sie in wider gwunnen
bi schinender sunnen
vil leides doch dar abe geschach
die wile dirre ienen rach
und wonde in han gerochen.
do was im daz houbet zubrochen
einer quam gegen zwein
und zwene quamen drin engein
die gegen vieren riten
viere gegen funfen striten
funfe sehse bestunden.
sehse siben ubewunden
sibene ranten achte an
achte bestunde nun man
nune taten zehene gewalt
als ich biz her han gezalt
stige ich ufwert also.
min zal wurde also ho
daz von eines mannes not
tusent musten bliben tot
also tet von prothenore
tusent ritter oder me
dannoch wer ir me bliben.
hette sie die nacht nicht vertriben
wende uf dem ringe
susgetaner dinge
dei edel ritter musten phlegen
swer ez rechte wil wegen
so ist der helt und der zauge.
glich zu stiche und zu slauge
also swarz und wiz
der kune der hat grozzen fliz.
wie er sinen schilt wo getrage
so fluet gerne der zage
des muz er sich schamen
so iener beheldet heldes namen
do daz volc so lange vacht
daz sie vor der vinstern nacht.
niht mer gesehen kunden
zogen sie begunden
die von troyge an ir gewalt
die von crichen an ir behalt
rechte an sulch gemach
als in zu dem ersten strite gescah.
sie begunden beidersit klagen
daz ir frunt warn erslagen
priamus sinen son.
prothenoren agomennon
er sprach ich bite und ist min rat
daz ir ein arbeit bestat.
und helfet mir daz zu
wie ich den leit getu
der uns allez leit tut
und uns vil sere hat gemut
hectorem ich meine
er slugen wir in einen.
so hetten sie daz lant verlorn
und hetten siz alle gesworn
daz siz behalde solden
gwinnen wir ez doch wolden
an ir aller danc
uber kurc oder uber lanc.
ouch wil ich noch me
reden von hectore
man tu im denne unrecht
er ist des libes ein gut knecht
und von stetme herzen ein man
umbe daz ich im des todes gan.
doch enist er es niht wert
nu were doch sin einez swert
swie gut helt so er si
wir hetten unser fursten dri
an die er anders hat erslagen
prothesilaun ich klage.
um patroclo ist mir leit
wenne hectoris manheit
dise lebeten und auch prothenor
diz hat allez hector
uns und den unsern getan
als ich uch gesaget han.
swer so nu were
der sich dirre swere
wolte under winden
ez gefromte sinen kinden
und auch sime geslechte
und quemen im zu rechte.
an eren und an gevore
ob ich ein er vore
der da zu tochte
und ez getun mochte
und ez danne tete
pris er des tete.
er hette ouch harte wol vurscholt
wolde er silber oder golt
oder burge oder lant
daz heize ich im zuhant
beide gwnnen und geben
hector hette verlorn daz leben.
do im achilles widerreit
wen die unselickeit
daz im sin bruder zu quam
dem er doch den lip nam
diz sprach er durch den willen
daz er anchillen.
dar zu brechte
daz er dar an dechte
daz geschach also
achilles dachte dar ane do
und enphinc die wort
als er sie von im hette gehort.
do er sie hette gefangen
do was ez ergangen
andersit als hie
sie rieten wenne oder wie
weme waz oder wa
hie gesche alse da.
ouch was ir tisch bereit
und ir spise dar uf geleit
ir iegelich tranc und az
dirre wirs dirre baz
als sie an dem werde
und an der grozzen swerde.
an lemende und an wunden
zu der zit state funden
die herren sich halten
die knechte wunder stalten
mit den scheltworten
die darzu gehorten.
mit der rede spehee
als ez noch geschee
wurde ein burc besezzen.
des wurde niht vergezzen
do der wechter entsup
daz sich der tac uf hup.
und grawen begunde
er kunte die stunde
sin stimme harte lute erschal.
der tac schinet uber al
wol uf rittere ez ist tac
daz die burc alle erschrac
da wart lenger niet gebit
sie waren gereit in den strit
michels schierre den da bevor.
uz reit hector
und mit im eneas
und polidamas
antenor und troylus
paris und deiphebus
und der kunic mennon.
gegen disen agomennon
menelaus und vlixes
ayax und achilles
und die dar gehorten
beider siet sie vorten
folches uzir mazze.
sit taten mit den gelazze
und mit der gebere
als in niht were
um ir leit leide
do ubeten sie beide
ir gelaz und ir tat.
als ir da vor vurnomen hat
von irre ziereit
wie sie waren bereit
als ich von dem buche han
soldez anderwerbe bestan
daz ich gesaget han e.
so tete ich anders niht me
wen daz ich erbeitte
und mine rede bereitte
da sie von rechte wesen sal
kurz enge und smal
da e geschach im leit.
von der manicfaltickeit
do wart sin nu so vil gestalt
daz ez wart uber manicfalt
da rante schar gegen schare
speres ort swert bare.
wurden da geurbort
daz in beide ecke und ort
swa sie wurden zu getriben
entweder in dem libe blieben
oder e sie dar in quamen
des mannes lip namen.
oder furen durch andersit
mit in zwein wart der nit
gesterket lange wile
also geschach auch von den phile
also von den zwein gescah
manic groz ungemach.
von gevencnisse
und von vurretennisse
mit hurte mit stozze
mit ruffe mit dozze
mit fluchte mit falle
mit strite mit schalle.
allez mit sorgen
fru hin gein morgen
gegen abunt spete
sulich ungerete
daz da niht widerstunt
den tot oder totwunt.
hector beginc da grozzen pris
als tet ouch paris
die bruder alle gemeine
groz und kleine
ez were der basthart
oder von der edeln art
die wile sie aller meist striten
agomennon quam geriten.
gegen her hectore
do beitte hector niht me
sinen schilt er im zuschriet
achilles ensumte ouch niet
er queme im engein gerant
und zuschriet im die bant.
die den helm bunden
do sluc er im ane wunden
einen slac daz der helm
viel zu der erden in den melm
da were hector der degen
gewisliche tot gelegen
wenne daz da bi im was
troylus und eneas
sie ranten zu beide.
da wart leit mit leide
von uber leide undermanc
do quamen mit in zu gespranct.
die stolzen troyane
und ir kumpane
da mochte man wunder schouwen.
achilles ginc da houwen
under in allen eine
wilen gein dem beine.
wilen gein fuzze gein dem knie
sin arm der gelac nie
e er allez daz zusluc.
swar im die han daz swert truc
achilles nan dar ane wert
als wol tusent als ein swert.
und also manic strale
also manic phil zu male
quamen uf in gevarn
des enmochte er niht bewarn
im wurde der schilt so zuslagen
daz er ez niht mohte getragen.
so manic was der stucke
man saget von glucke
und von salden.
man konde eine nalden
niergen an im gestecket han
so sere was er uber gegan
und mit philen bestacht
umbe daz er also lange facht
daz in sin blut besprete.
als er gewalget hete
mitten uf der walstat
da daz folc lac ertrat
doch wart sin gut rat
von einen manne sulche tat
zu strite nie me geschach.
diomedes gesach
daz er sich so werte
und maniger slege herte
unde stiche genas
ouch sach er wa eneas
sluc al umbe sich
eime helde wol glich
daz ros er umbe karte
und menete ez so harte
daz er uf eneam.
mit so starker ioste quam
und mit deme schafte
an dem rippe behafte
er treip den schaft vurbaz
und stach in daz er besaz
e er in liezze.
uf deme griezze
er sprach nu lic al stille
wen du achille
leide tete und mir
diz lon habe du mir
biz dir mer werde.
do muwete in sin swerde
doch wart im der swerde buz
er quam wider zu fuz
hector quam zu underdes
also tete achilles
da er den slac liez e.
da sluc er zweiger nu me
dicke und also lange
biz im uber daz wange
von dem houbete floz daz blut
daz er es genas daz was gnuc
do karte hector sinen haz.
an einen andern vurbaz
und neigete sine schaft
uf einen andern mit sulch kraft
diomedes genant
daz er in stach uf den sant
ouch erholte sich der.
er spranc uf und begreif sin sper
mit beiden sinen handen
und ginc sin leit anden
zu reit agomennon
und ayax thelamonis son
menelaus und vlixes.
nestor und polimedes
politetes und stelenus
und der grozze neptolomus
polidarius und thoas
menesteus und philithoas
aschalaphus und archilogus.
theseus und euriolus
und der kunic von kartagine
und der crichen dannoch me
frigen und fursten
die wol fechten tursten
die von troyge in andersit.
quamen in gein in den strit
pandarus und caras
adrastus und samias
remus von zizonie
und von calcedonie
der kunic eusemes.
und der kunic miceres
nesteus von arpon
archilogus von sarpedon
und philomenis
und ouch er paris
und sine bruder alle.
und under in mit schalle
der kune helt hector
auch quam anthenor
und polidamas
ez was wunder swer genas
in dem creizze.
da wart groz gereizze
gedense und gezerge
allez mit erge
und mit unmute unminne
zu vurlust und zu gwinne
da was von gedrenge.
daz wite velt zu enge
und daz enge velt zu wit
als ez quam in der zit
daz ir ein mit flucht genas
der kurze wec im zu lanc was
so dirre floch und hinder sach.
ein ander in in daz ouge stach
e er daz getete
den phil er selbe hete.
so disme ein ander helfe bot
so was im selber hulfe not
so der und der zu quam
so geschach im alsam
waz sol lenger zale
dirre lac wibel vale.
der lac tot bleich
dirre den slegen vor weich
dirre viel und vant
daz er nimmer me verwant
an libe und an gute
der crouch uz dem blute.
der wart da funden
mit maniger grozzen wunden
dem cruchen dar uz die maden.
anders geschach da grozze schade
in den selben stunden
lac ir da zudrungen
so vil und zuswalt
daz in wart zwiefalt.
uber die manicfaltickeit
beide ir angest und ir leit
da wart niht gebeitet me
gegen agamennone
her pandarus stach
daz in beiden geschach.
zu der erden der val
da rante zu under in al
menelaus und paris
wol gewappent alle wis
da sluc er parisen
wen sin gut ysen
er were tot da gelegen
menelaus der degen.
stach im uf den lip
daz helena ir beider wip
von dem stiche erschrac.
wen paris uf der erden lac
adrastus und vlixes
quamen zu samne underdes.
was sol nu der rede me
adrastus von vlixe
wart zu der erden geslagen
und vurlos sinen phagen
von polibete
geschach arpoin ungerete.
daz er na tot was
wen daz er mit der flucht genas
zu reit neptolomus
und gein im archilogus
ir itweder uf den andern stach.
daz sie vielen uf daz grach
polimedes polidamam
underdes in ane quam
polidamas mit sulcher kraft
treip uf in sinen schaft
daz er in gewunt wonde han.
polimedes liez dare gan
uf eime rosse vil snel
und ritzit im fleisch und vel.
und hurte in also sere
e er kumen were
zu der erden. do klogeten sinen val.
die von troyge uber al
do er geviel under des
do sprach polimedes
mit ist comen mere
ir sit ein minere
und sit wol in frouwen lobe.
und muget ouch wol zu hobe
sint ir ein minner sit
so ist ez schande daz ir lit
also lesterliche
uf disme ertriche
do schamte sich polidamas.
sin geselle quam do karas
gegen im quam stelenus
da gescah karen alsus.
als dem erste gescah
stelenus in dar nider stach
der von athene ein helt gemeit
laissirandere zu reit
sin ros in hohen sprungen ginc
er quam uf den rinc.
mit reiner vure zu gerant
menesteus was er genant
gein im philemenis.
sie quamen zu samne in al die wis
daz die herren beide
schieden mit leide
philemenis stach dare
menesteus nam es ware
und gewarte dem stiche.
e er doch entwiche
so bhilt er philemenis
an dem stiche grozzen pris
er stach in nider in den sant
und nam sin ros mit einer hant
mit der andern daz swert.
miceres rante darwert
gegen dem kunige von kartagine
da gescah micere
pris und ere
er hurte in also sere
daz er zu der erden quam.
miceres sin ors nam
als der gefallen was
zu quam filithoas
remis gein im dare
ir itweder mit siner schare
an lenge und an wite.
begingen si mit strite
sulich ungebere
daz in ir swere.
nicht mochte werden buz
e sie quemen zu fuz
da schit irn strit.
theseus ein sit
evriolus dar engein
da sin manheit ane schein
in der zit da geschach
beidersit ungemach
do reit thelamon.
gegen im sarpedon
do mochte man aber sehen
als da vor was geschehen
vil manic herzeleit
uber die manicfaltickeit
wart daz leit drifalt.
da wart wunder gestalt
von den bastharten
die hectoren bewarten.
also tet ouch hector
nu als da vor
als tet ouch thoas.
achilles dar mite was
der begegente als e
der alden not mit hectore.
sie griffen an ir alde werc
helm schilt halsberg
von dem fure blichen
swa sie hine strichen
achilles nam die uberhant
ector sine not vurwant.
wenne im zu helfe quamen
die sin war namen
wenne die kebes bruder sin.
er hette nimmer sunnen schin
gesehen me noch den tac
da was beidersit beiac
uf deme sande.
an ros und an gewande
darzu ander farewat
sie taten beidersit ir tat
wol und schone
man saget von thelamone
und von thoa.
daz sie mit eren waren da
wol tet ez thoas
deiphebus im mite was.
und ouch antenor
und der kune hector
und vurten in von der walstat
mit gewalt in die stat
do sie in hine vurten.
die crichen nach rurten
und wolten in habe berat
do wurden erslagen und ertrat
tusent an eime houfe
zu susgetame koufe
volget so getan gewin.
also geschach under in
do daz was ergangen
daz thoas was gefangen.
thelamon sin leit rach
er sluc und stach
daz er zu ime queme.
und in in beneme
do enmochte es gewesen niet
er vacht so sere und schriet.
und beginc da grozzen pris
also lange biz paris
mit einn bougen uz reit
sin geschutze was wol bereit
durch den halsberg er schoz
den man als er were bloz.
manigen er den lip nam
menelaus im do quam
mit grozzeme nide engein
da wart under in zwein
ie baz und baz
ernuwet der alde haz.
mit geschelde und mit dreuwe
helena die vraowe
gesah von den zinnen.
daz sie mit unminnen
und mit grozme leide
die ir man waren beide.
zu samne waren geriten
und umb sie so sere striten
als ir wol gehoret her na
do wisete helena
an ir gebere
daz ir vil lieber were.
daz paris sige neme
als ez wol gezeme
paris hette sinen bogen
also ho uf gezogen
do er in entliez und schoz
e menelaus den doz.
gehorte. und der senen lut
so was im durch sine hut
beide durch fleisch und durch bein.
der phil getriben biz an daz zein
do er dez schuzzes war gewar
do greif er mit der hant dar
den phil er uz zuchte
so er erst muchte
und reit san dannen.
und fragete sine mannen
die ez bekennen kunden
umbe sine wunden
ob er wer tot wunt
do sprachen den ez was kunt
daz er die rede lizze wesen
er solte harte wol genesen
menelaus do nider saz.
und hiz sin ros gurten baz
und sprach nu des wirdet rat
daz mich dirre geschozzen hat.
und al si mir nu sus geschen
wir sullen schiere ein ander sehen
ayaxen er do bat
daz er uf der walstat
sin wolte nemen ware
und reit anderweit dare
do diz alsus geschach.
hector merket ez und sach
daz er durch in niet widerreit
wenne zu rechene sin leit
an hern parise.
hector der wise
der bat do eneam
daz er parises war nam
uf deme ringe
e daz erginge.
do rante menelaus zu
und sluc so sere du
uf parisen.
daz er mochte wisen
uf der erden den slac
wende er viel und lac.
als er tot were
waz woldir mere
wen daz eneas.
da bi parise was
so were daz sin leste tag
des enphinc manigen slac
eneas der milde
mit sime schilde
doch brachte er in dannen mit gewalt.
parisen der da was gefalt
und furte in hine im was gach
die crichen volgeten im nach.
biz an daz burc tor
daz gesach hector
und liez aber dare gan
als er dicke hette getan
mit slegen und stichen
die criechen aber wichen.
gegen irn gezelde
hector uf dem felde
mit in also lange vacht
biz in die finstern nach
treip uz dem creizze
mit blute und mit sweizze.
beflozzen und begozzen
do reit er unverdrozzen
swie er gemuwet were
mit stolzer gebere
mit senftem gemute
in sin heimute.
e er doch queme dar in
so reit er allenthalben hin
da er die ritter weste.
beide sine und ouch die geste
ir wunden er besach
und hiez in schaffen ir gemach
harte ritterliche
heim reit er froliche
von wibe und von kinde.
von dem in gesinde
wart er baz was sol es me
enphangen danne er wer e
man zoch im uz die sarwat
vurwandelt hette zindat
die varwe die er hette.
von der sarwete
von sweizze und von blute
ecuba die gute
cassandra und ouch polixena
die gingen umbe in da
und vertriben im sin leit.
mit liebe und semftickeit
sie phlagen siner wunden
so sie best kunden
sine swulst sie beten
grozze not sie heten
umbe in allenthalben.
beide mit salben
und mit andere sache
die da gehorte zu sime gemache
sie phlagen sin wol alle wis
die wile quam paris
der wart wol enphangen.
wie ez im was ergangen
daz hette elena gesehen
sie sprach mir ist geschehen.
an disme tage beide
liep und leide
ich was des harte fro
daz du menelao
den lip na hette genomen
ouch muste ich des under komen.
daz ich ouch da gesach
daz er dich darnider stach
doch hort ez dar zu.
daz man in strite also tu
daz man underwilen habe sige
und ouch bi wilen under lige
des wirt doch allez gut stat
biz uns bezzer heil entstat
hector gesach do.
parisen. und wart sin vro
er spranc im froliche engein
da wart von in zwein
und von anderme irme kunne
freude und wunne
als ez von rechte solde wesen.
umbe daz paris was genesen
do was bi priamis trone
ein kamere vil schone
an dem estriche
schinen da riliche
die lutern cristalle.
die wende waren alle
und daz gewelbe da obe
von vil grozme lobe
als ez sin solde
von silber und von golde
und von edelme gesteine.
liecht und reine
priamus hiez in daz gaden
sine ratgeben laden
dar quam paris und hector
troylus und antenor
deiphebus und eneas.
ouch quam da polidamas
da was ein kolter gebreit
von sulcher zierheit
etwa wiz als ein sne
etiswa grune als ein cle
etiswa brun etiswa rot.
als der kunic gebot
also saz ir iegelich
do sprach der kunic horet mich
hie ist er thoas
der unser vint ie was
sint in uns got gegeben hat.
nu gebet dar zu uwern rat
weder wir in schinden
brinnen oder blinden
oder binden zu eime phagen
und uf und nider iagen
oder wir in... henken
oder wie wir in gekrenken
mit sulcher krancheit
als ez den crichen si leit
daz sies zu crichlande.
imme haben schande
do sprach eneas
kunic daz du geredet has
daz enbehaget mir niht wol
ob ich ez wider reden sol.
sehet zu minen truwen
ez solte uns geruwen
ob ez so geschehe
ez ist also wehe
daz man ander rede habe.
hie enkumet niht gutes abe
ez were schiere volende
wer unser not ein ende
do eneas geredet hete
daz man also tete.
do lobete ez hector
er sprach wir han noch hie vor
vil manigen schonen tac
da man sich ane versinnen mac
waz man mit im tu.
die rede ist noch vil fru
priamus sprach die rede ist gut
set doch daz ir den rat tut
der uns allen wol ste
ich enweiz waz sprechen me.
waz hulfe daz ich hele daz
ich han zu den crichen sulchen haz
swie ez dar nach erginge
daz ich in gerne hinge
doch halde ich gerne uwern rat
daz ir vor geredet hat.
daz enwiderrede ich niet
der herschaft do dannen schiet
mit so getanen worten
die dar zu gehorten
troylus und eneas
anthenor und polidamas.
mit zucht und mit ziere
gingen die fiere
besehen und beschowen
helenam die frowen
in einer kamern da sie saz
die was gezieret vil baz
und zehenstunt mere.
dan die erste were
da sazzen sie inne
und saugten von der minne
und von wibe nature.
schone abenture
von strite und von frede
hetten sie manige rede
in der stunt zu handen
von eren und von schanden
die kuneginne ecuba
saz mit grozzer zirde da.
mit ir ouch da sazzen
die wol kunden gelazzen
iunc frowen harte vil
ecuba sprach daz ich wil
biten daz ist harte gut.
daz ir ez durch uch selben tut
ir sult alle da nach streben
wie wir behalden daz leben
lant und ere
waz wolt ir nu mere.
uch blibet daz zu lone
und uns blibet daz zu lone
uch blibet daz riche.
des fechtet menliche
der unser aller hat gewalt
der behalde uns unser behalt
daz wunsche ich auch dar mite
die herren nach des landes site.
gaben ir antwurte
daz ich die rede kurte
ir iegelich sprach er tete
gerne daz sie bete
an dise rede und an dise wort
wart manic mere da gehort.
als man danne phlit
do nahet ez der zit
daz da sedels niet enwas
uf stunt polidamas
urlop er da nam
und troste elenam.
als taten die andern dri
die ime stunden bi
underdes waren die ritter al
zu hove kumen uf den sal
die da ezzen solden.
oder ezzen wolden
do da was gezzen
do enwart des niht vurgezzen.
sine heten leit und not
daz in der bruder was tot
sie begunden weinen und klagen
daz doroschalcus was erslagen
sie begruben in da sin bruder lac
als man phlit und phlac.
in eime schonen steine
luter und reine
so man in aller best fant
onichilus was der stein genant
die crichen clageten andersit.
rechte um die selben zit
daz thelamon gewut was
und abe gefangen thoas
und ander manige unselickeit
ir ungelucke und ir leit.
in der selben stunde
ir unheil begunde
wassen vil mere
der wint wete so sere
daz er in funf hundert gezelt
warf nider uf daz felt.
und in in der nacht geschach
zu dem libe nie dehein gemach
vor tage der starke wint gelac
e sich die sunne oder der tag
vollen erhube.
so zuginc die wolken trube
und was der wint und der regen
vor dem tage gelegen
als ergangen was die nacht
und der tac sine macht
ougen begunde.
vor der morgen stunde
so die sunne uf gat
und die roten noch hat
als ein fur also rot.
do hup sich aber die alde not
michels me denne da vor
eine sit hector
agomennon in andersit
sus hup sich die sure zit
die surde und die bitterkeit.
die kurze wile was geleit
als achilles zu rosse quam
im enwart nie man so gram
der in zu rosse sehe
daz er anders icht iehe
wen daz er were.
beide an der gebere
und an dem herzen ein man
den halstberg den er furte an
der was maniger marke wert.
grozzer turde sin swert
sin schilt was golt durch slagen.
den er uf solde tragen
der helm uzir mazzen gut
im was erzurnet sin mut
do hiez er im langen
ein vier eckete stangen
die sin sper solte sin.
an sime rosse was wol schin
da ez wenkete und spranc
daz sin sprunc und sin wanc
glichete eime phile
under der selben wile
hector zu leite.
achilles was gereite
sine sporn er zu siten sluc
sin ors in balde hin truc
do quam gegen sime stozze
hupos der grozze
hupos sluc im einen slac.
daz im der schilt ein teil erschrac
hupus freuwete sich des
uf hup achilles
und sluc mit eime slage dar
daz ez beide wart gewar
der herre und daz ros dar mite.
er spielt sie beide mit eime snite
iener vil zu der erden kalt
itzunt wart viervalt
ir not und ir leit
uber die manicfaltickeit.
sie quamen zu samne gerant
dise werten ir lant
iene wolten ez han
da wart beidersit getan
weder minre noch me
von der burc bis an den se.
und waz da enszwischen was
ez were sant oder gras
daz felt smal oder breit
daz wart mit toten allez beleit
die wile die sie meist striten
so quam da zu geriten.
der kunic orcamenis
man saget daz er were wis
doch was daz niet ein wisheit
daz er gein hectore reit
also vreueliche
er fur hubesliche.
daz ist gewislichen war
er was fier und klar
daz enhalf aber niet.
hector im so zuschriet
daz er in zu struchen sluc
do hette er des strites gnuc
die mit im da waren
enwisten wie gebaren.
vor zorne und vor nide
sie wolden sin gesmide
und sine sarwat reten.
sie begunden rinnen und treten
sie stachen under im den phagen
ayax begunde zu iagen
und diomedes
und antipus underdes
der was ein troyre.
mit siner baniere
liez diomedes dar gan
und stach in durch den buch san.
daz im die lunge uz hangete
swaz so er belangete
man saget daz ez wiche
vor sime stiche
da was not allewis
da reit palimenis.
gegen her hectore
hector enbeitte niet me
er gap im einen slac
daz er da tot lac
des enwas er niht wert
er hette selbe sin swert.
harte wol geurbort
und was von richer gebort
bie eime wazzer was sin lant
daz was iotharus genant
da riten in dem ringe
zwene zwillinge.
des mutes fro des gutes fri
swaz sie serre oder bi
mit slegen oder mit stichen.
irgen begriffen
daz was allez vurlorn
sie kulten irn zorn
uzzer mazzen sere
sie hetten gut und ere
und under der ritterschaft den pris.
sie waren von focidis
von einer guten geine
epistropus der eine.
der ander hiez cedius
eine glevien vorte epistropus
da er sich mite werte.
ir stahel der was herte
die hette er zu stiche erhaben
hector begonde zu draben
des erhup er sich baz
er stach in daz er kume besaz
er treip in uf den satelbogen.
mir enhat min stich niht gelogen
nu schamet uch niht her hector
daz ir mir sit entwichen vor
e ich hinnen scheide
uch wirt daz zu leide
daz die minen sint von uch tot.
ir kumet an die selben not
do er sprechen wolde vort
hector sluc im daz wort
als unsamfte wider in
daz im wort und sin
und sin geist dar mite.
entgulden siner unsite
er erscharc des slages harte
die bein er uf karte
hector sprach bosez as
dines kelzes du engolden has
arme hergeselle.
var hine zu der helle
und warte wie ez da ste
ich enwil diner rede niht me
der da cedius hiez
umbe sinen bruder er geliez
harte iemerliche
nu gesche mir semeliche
als minen bruder ist geschen
ich enmuzze an hectore gesehen.
daz er an im gesehen hat
seht swie ez mir ergat
ich habe gewunnen oder verlorn
ich erkule minen zorn
wol dane in den strit.
alle die mit mir hie sit
sine frunt zu samne quamen
do sie sine wort vernamen.
sie lizzen es heil walden
und gingen schilde spalden
und halsberge schroten
da bliben vil toten
sie stalten wunder alle
mit ruffe und mit schalle.
do da vacht die grimme dit
wenne daz haubet von dem buche schit
an der scheidunge
lellete die zunge
man sach den da riten
so er wolde striten.
und zu strite wart geschart
daz im abe geslagen wart
daz bein mit dem fuzze
da wart sur fuzze
in suzzete sere
ir leit und ir swere.
ir fuzze hette surede
iamer und trurede
not und unselickeit.
volgete irre suzzekeit
sus was da beide
lieb in dem leide.
sur in dem fuzzen
sie kunden bloz buzzen
ir slachte was also groz
da daz felt was bloz
e ez wurde mitten tag
daz velt von toten vol lag.
cedius rach den zorn sin
hector als ein wildez swin
disen allen wider stunt.
dirre lac hie gewunt
und iener lac da tot
ouch quam er selbe in grozze not
cedius ime zu trat
und sluc in an die stat
daz er zu der erden.
viel. mit grozzen sverden
uf daz gras an den wasen
do flecte er im die nasen.
munt und nasel
wen daz ector was vil snel
und zu fuz spranc wider
er were da tot gelegen nider
als hector zu fuz stunt
do grein er als ein hunt
und sluc mit eime slage dare.
cedio von sime libe gare
swaz sin swert da vant
den rechten arm mit der hant.
gein dem nabel bleip daz swert
iener viel tot under daz phert
zu rante eneas
mennon und polidamas
troylus und paris.
antenor und philemenis
und mit in tusent oder me
fierfalt was ir leit e.
uber die manicfaldekeit
an die funfvaldekeit
ir not itzunt komen was
daz er hup eneas
ansimacus uf eneam
mit baren swerte geriten quam.
und als er den slac dare bot
so lac er uf der erden tot
daz wart im da zu teile
zu grozme unheile
was ime der strit erhaben
do begunde zu draben.
menelaus und vlixes
archelaus und diomedes
ayax und thelamon
menesteus und agonennon
und allez ir volc mite
da hup sich die unsite.
die crichen erholten schiere
daz die troyre
in getan heten.
wie sie daz wider teten
ir iegelich sich so versuchte.
daz ir dehein enruchte
welches todes er sturbe
uf daz er pris erwurbe
mit in reit achilles
dem bequam eusemes
und wande pries an im bezalen.
dem zurspielt er die schalen
daz daz hirn dar uz floz
und er uf die erden schoz.
do klaugete priamus sere
daz erslagen were
hector was ez ouch ungemach.
der ir aller leit rach
der sie wiste und leitte
wen sine erbeitte.
sie weren alle erlegen
daz was hector der degen
der treip aber da engein.
do begente er zwein
kunigen vurmezzen
der eine was gesezzen.
zu salatree
dem nam er den lip e
der ander was von libanor
dise beide sluc ector
und anders manic muter barn
ouch quam paris zu gefarn.
wen dise herren zwene
ez were harte unwene
daz ir genesen were dehein
der da volgete den zwein
in die stat quam do mere
daz in helfe not were.
hectori und parise
daz vernam der kunic wise
der kunde und wiste
die selben liste
die man do konde in der zit
der man do phlac und noch phlit.
kurtzlichen ich lere
wie die kunste weren
an einer leret man buchstaben.
die ander ist erhaben
als ich uch wil innen
zu den scharfen sinnen
die dritte zu der werlde zirde
zu dem sange die vierde
die funfe leret mezzen wol.
die seste wie man zelen sol
die sibente leret die list
waz wunders an dem gestirne ist.
der dise liste kunde
zu der selben stunde
quam von troyge zu gerant.
pystropus was er genant
von azomen lande
uber al man in erkande
beide bi namen und an wort
dru tusent hette er dar gefort
und einen schutzen so getan.
als ich gescriben vunden han
von den nabel niderwert
was er gestalt als ein phert
als ein hirz also snel
beide hut und vel
als ein katze also ruch.
houbet hende und buch
glich einn menschen gare
als ein mor swarz gefare
beide hut und har
die ougen brun swartz clar
er hette gespannen und uf gezogen.
einen wunderlichen bougen
die wile er in ander hant truc
swa sin senwe hine sluc
so schoz es als an dem buche stat
durch man durch schilt durch sarewat
mit eime rame durch dri.
beide ferre und bi
swelchen so er getraf
und er der ritterschaft.
ir dehein genas
als er itzunt hie was
so was er zuhant andersswa
als man im gewarte da
so was er her wider
als er mit gefidere.
dar geflogen were
waz mag ich sagen mere
wen daz man manigen da vant
vurlorn von sin eines hant
beide tot und lam
polixeno er den lip nam.
sin rame im niht enlouc
er schoz in daz sin houbet flouc
von dem buche zwene schrite.
dirre grozzen unsite
also lange er phlac
daz sin senwe nie gelac
do diz geschach under des
do sprach diomedes
wie sin wir hute sus verschert
ich diz der tufel daz hie vert
oder sin muter oder sin son
waz nu agomennon.
vil edel richtere
got gesegene uns immer mere
wie gesahen vir unser dinc an
turste dehein man
diesen valant bestan
vernemet wes ich gedacht han.
wir wollen in alumbe fahen
daz ist daz beste uns getan
an einesit und andersit
wol dane schiere des ist zit
sie ranten alle sament zu
und umbe fingen in do.
sie begunden in umberingen
als er wolte enspringen
so wart im hie ein stoz
so er aber dare schoz
so wart im ein stich
als er da bewarte sich.
so wart im ein slac anderswa
beide hie und da
also dicke und also lange.
daz er vor gedrange
und vor irme getwenge
beherten die lenge
noch mochte noch enkunde
des gwan er ubel stunde
auch gwunnen die crichen ubel zit.
iedoch wart er gar zuschit
do er was gefallen
die crichen begunden schallen
mit werke und mit worten
ir swert sie urborten
vil baz danne e
sie slugen der von troyane me
den der crichen were erslagen
sie begunden vaste zu iagen.
da behilden sie den pris
da er fiel filemenis
der kunic von palatine
und als die sine
sere klageten under des
quam her achilles.
mit sime schafte zu getriben
da ir klage was bliben
da wart sie vollen erhaben
hector begonde ouch zu draben
sie riten zornlich
beide wol gliche
mit menlicher crefte
zubrachen sie die schefte
sie griffen zu den swerten.
die wile daz die gewerten
riten sie slahende durch den creiz
daz in blut und sweiz
durch die sarawat floz
do wart daz gedrenge also groz
daz sie zu fuz quamen.
ir iegelich begonde ramen
beide hector und anchilles
wie der ein dem andern underdes
sin ors geneme
e er dar uf queme
achilles doch zu rosse quam
hector der wolte ouch alsam
daz werte achilles
und begreif sin ros underdes.
daz ros hiez galathea
hector lief im zu fuzzen na
vil snellichen er lief
starke er im nach rief
kere helt kere
mir ist aso mere.
daz ich den tot kiese
als ich min ros vurliese
waz nu ir troyre
wol dane schiere
helfet mir min ros retten
ich wil mich lazzen ertretten
e ich alsus han verlorn.
sie rurten die ros mit den sporn
und quamen so zu getriben
daz die erde mochte erbiben
da nach der und der
da vur durch den schilt daz sper
durch den halsberc daz swert.
da bleip man und phert
uffe deme ringe
von schone iungelingen
beide erslagen und ertrat
doch so wart daz ros berat
von den bastharten.
irn fliz sie darzu karten
daz ez behilt hector
do wart gefangen antenor
als er gefangen was
do rante zu polidamas
sie begunden aber zu draben.
do hette sich die not erhaben
als von erst bedersit
wen daz die vesper zit
und die abent stunde
in strites niht engunde
sie riten an ir gemach.
als in da vor geschach
also enphinc man sie do
und baz dar zo.
priamus und ecuba
enphingen irn sun da
und furten sie zu danke
mit azze und mit tranke
als in harte wol gezam
ir spise die was lobesam.
in waren ir bette bereit
nach der gewonheit
ir iegelich an sin bette lac
und ruweten biz an den tac
waz die crichen teten.
do sie gezzen heten
als ich ez gescriben funden han
also muget irs an mir verstan.
agomennon besante
die herren die er erkante
daz sie von den iaren
und anders wise waren
die sin gebot vernamen
vil schiere sie dar quamen.
er sprach nu ratet alle
wie ez uch gefalle
gefangen ist hie anthenor
so hat ouch her hector
thoam gefangen
daz ist unlange ergangen.
man wil sines gedinges niet
ob nu wessel geschiet
under in beiden
so ist ez wol gescheiden
wir senden morgen boten dare
daz man an ir er vare.
ob in der wessel behage
ich weiz wol sie hant klage
daz wir ir also vil han erslagen.
daz selbe mugen ouch wir klagen
sie lobeten alle den rat
rechte als ir geraten hat
mac ez geschehen also
so sin wirs alle vil fro
rechte um die selben zit.
klaugeten iene dort andersit
daz antenor gefangen was
do rieten sie daz thoas
gegen im wider gegeben wart
als ir vor sit gelart
die nacht erginc der tac quam.
die tacsterne in beiden nam
irn schin biz uf den morgen
der da was vurborgen
und der mit der sunnen uf ginc
daz velt da den tou enphinc
da nazzete ouch daz gras.
die wilde daz die kulde was
die da solden striten
die quamen von beiden siten
und riten uz als da vor
von troygen ector
agomennon da engein.
und die da vol geten in zwein
da wart lenger niht gebit
sie huben beidersit den strit
mit slegen und mit stichen
die lebenden daz tichen
daz die toten waren tot.
funfaltic was e ir not
uber die manicfalticheit
nu wart sie sehsvalt gebreit
en entstunt ein unselic tac
slac und wide slac
stich und wunde
gegen der morgen stunde
uf den tac vurbaz
rachen sie nit und haz.
so sere und so nehe
swelich man ez sehe
und ez rechte weste
er enwere nie so veste
daz er sich enthalden kunde
in iamerte durch die sunde.
und umbe den grimmigen mort
dannoch uf den tac vort
gingen sie so houwen
daz in der stat die frouwen
von der grozzen bitterkeit
weinten so daz ir kleit.
von den zeheren wurden naz
ir iegeliche also leidic saz
und an sulcher gebere
als sie halp tot were
uf den tag nach prime zit
er hup sich da so groz strit.
und sulich vechte
daz daz funfte geslechte
daz nach disen quam
an sime kunne schaden nam
dannoch e mitten tage
quamen sie so zu slage.
daz ir blut nider goz
und in daz mer schoz
also starke und also sere
alz ez ouch ein wazzer were
daz da runne und fluzze
un in daz mer schuzze.
rechte um den mitten tag
des folkes so vil tot lag
sie mochten noch enkunden
vor den toten noch vor den gewunden
noch vor den seren
niergen sich bekeren.
dannoch umbe nune
geschach da dehein sune
noch der rede dehein teil
da in abe queme heil
vor vesper zit ein luzzel e
geschach da zehenstunt me.
von noten und von sorgen
den von dem morgen
geschehen were baz dare
sie wurden der wesper zit geware
daz der funfte kume genas
der in dem strite was.
er enlege tot oder lam
do ez an den abunt quam
ir dehein was so starc
noch so ubel noch so arc
im enginge die kraft
wen daz sie schiet die swarze nacht.
sie weren zu samne gekrochen
un hetten sich gerochen
uf der hant und uf die knie
ez engeschach grozzer not nie
noch von strite grozzer ungemach
den an dem tage da geschach.
waz sol umbe rede me
sie riten heim als ouch e
do claugete calcas
der der crichen wissage was
uns ist missegangen
uns ist abe gefangen.
vil manic kune swert degen
ouch ist ir uns tot vil gelegen
nu lazzet ir herren werden schin
ob ir gevolgit wollet sin
so wil ich raten harte wol
ob ich tar und ob ich sol.
und ob ir mit mir bestat
so sol daz wesen min rat
daz wir werben um einen fride
unz wir unse siche lide
geheilen und unse wunden
binnen den stunden.
lichte uns zu wizzene geschiet
des wir noch enwizzen niet
als calcas diz gesprach.
agomennon des iach
er hette wol geraten
die crichen alle baten
daz ez also geschee
biz daz man gesehe
waz in baz gezeme.
sie rieten wer in bequeme
under der ritterschaft
baz zu der botschaft
denne her vlixes
und diomedes
daz waren zwene wise man.
sie schutten ir halsperge an
und schuffen ir gewarheid
ir itweder saz uf und reit
ez was an der vinstern nacht
do quam in gein in geraht
ein ritter snelliche.
hubisch und riche
dolon was er genant
er was uz der stat gesant
daz er solte horen und sehen
und forshen und spehen
in was beidersit ga.
er sprach wer ritet da
wer fraget des daz tun ich
wer bist du er nante sich
ich han gesaget, nu saget mir.
waz sullen wir sagen wer sit ir
wir sin geborn von uber mer
und riten uz disme her
uns sullen werben ein teil
so dir geben got gut heil
zu diner hubisheite.
wis unser geleite
in die stat wir wollen dar in
zu zwein mannen oder zu drin
eines friedes sullen wir biten
ir bitet mir so guten siten
und so gezogenliche.
ich tete bosliche
ich enleiste uwer bete
er gelobete und tete
des er gebeten was
er brachte sie uf daz palas
da der kunic uffe saz.
mit sinen kinden und az
und ander sine ritterschaft
sie wurben ir botschaft
mit so getanen worten
alse darzu gehorten
der kunic hiz sie dannen gan.
und als da gezzen was san
ginc er mit sinen rate
in eine kemennaten.
umbe daz ir vurnomen hat
den herre behauge der rat
allen gemeine
hector alleine
der begunde ez widerreden
und wolde ez niht freden.
er sprach vernemet alle
warumbe ez mir missevalle
wirdet in gegeben tac.
so meret sich ir beiac
und unse spise wirt verzert
und uns die schiffart ist bewert
und aller unser gewin
als daz ich nih wise enbin
und uch widertriben niht ensol.
ez enbehaget mir niht wol
wizzet waz ich uch sagen
von uns zu fierzehen tagen
mugen sie wol fride haben
daz wir die toten begraben
seht waz ir darumbe tut.
daz ist uns beidersit gut
do wart manic rede getan
ir iegelicher sagete sinen wan
beide sus und so
do vurreinten sie sich do
daz der fride gegeben wart.
die boten huben sich uf die vart
dolon ir geleite was
was alda bereite
er nam ir gute ware
und geleitte sie biz dare
da er in e zu was kumen.
als ir da vor hat vermumen
do sie riten under des
fragete im vlixes
maniger hande mere
wa ir burc were
kranc oder stete.
des er gefreget hete
mit grozzer kundekeit
des hette in iener bereit.
sunder argeliste
so er ez best wiste
dolon sprach gebietet mir
got segen uch got lone dir
du hast dich wol an uns behut
got gebe dir immer gut.
dolon dannen karte
sie zwene ilten harte
do sie zu gezelde quamen wider
sie sazzen von den rossen nider
und sageten agomennon vor
alz iz biz her hat gehort.
daz in friede wer gegeben
und mit gemache solden leben
die boten schussen ir gemach
daz in zu schaffene geschach
hoe uf den andern tac
als man zu den ziten phlac.
waren sie den toten mite
sie hetten zweigerhande site
sie hiezzen vur machen
von holzze und von sphachen
und als ez aller meist bran
so warf man den toten man.
und als er gar verbrunnen was
sine aschen man zu samne las
und behielt sie vil reine
in der erden oder in eime steine
an sulcher stat da sie lac
daz dehein boser smac.
noch ubel ruch quam dar abe
iegelichen truc man zu grabe
als man noch hute phligit
sie bestatten ir toten beidersit
mit vil grozzen eren
e sie begraben weren.
waren liden vierzehen nacht
ouch so was die erde entacht
und grunte als e
uz der burc biz an den se
in was frides not gewesen
sie enkunden deheinewis genesen.
vor dem stanke
des waz ez in zu danke
do daz was vurrochen
in der dritten wochen
schuffen sie anders ir dinc
agomennon zu rate ginc.
also tet auch hector
dise dar inne die da vor
eine wis und anderwis
dirre wolde den pris
also wolde auch der iene
also ginc die zit hine.
die wile daz ir vride was
die wile klaugete calcas
daz er in der stat hete
eine tochter harte stete.
schone hubesch und wis
die was geheizzen priseis
die mochte da niht bliben
sie wolten sie vertriben
durch ir gotinne
die sie hetten dar inne.
sie claugeten daz alle tage
daz ich were ir wisage
und uber were gekart
ich tet als geboten wart
priamus sprach ich were wert
daz mich zufurte ein phert.
von den untruwen
ez sulle mich beruwen
ich si boser denne ein hunt
sie sprachen uns ist wol kunt
daz ir unschuldic sit.
ouch sprechen siz dur nit
do sprach calcas vurbaz
ratent ir herren daz
daz ich mine tochter zu mir neme
seht ob uns daz wol gezeme
so kume ich gerne an den rat.
sie sprachen tut als ir gesprochen hat
daz geschach also
des wart er sint unfro.
die herren uz und innen
mit fride und mit minnen
dicke und aller tegelich
under banichten sich
achilles zu hectore reit
sie waren harte wol bekleit.
und harte richliche
beide gliche
sie saugeten ir mere
wie ez comen were
disme hie deme da
beide nein und ia.
sie hetten groz ioie
in der stat zu troyge
und bewilen ouch da vor
do hette hector
schone kleinote
steine harte rote.
grune und wizze
gemachet wol mit flizze
in daz silber und in daz golt
im was ouch ein frouwe holt
pentesilea genant
die hetten im allez daz gesant.
ein edel kuneginne
durch der frouwen minne
truc er daz golt an siner hant
und ein guldin harbant
in den selben stunden
um sin houbet gebunden.
er was ein harte schone man
sine gezirde sach achilles an
als er in lange ane gesach
nu horet wie er zu im sprach
ir sit hubisch so mir got
ein ist ernst ein ander ist spot.
nu lat es uch betragen
saget mir des ich uch fragen
ich enfrage anders niet me
wunder hat mich wie ez erge
under uns beiden
e wir hinnen scheiden.
ir hat mir leide getan
den frunt den ich verlorn han
patroclun wil ich immer klagen
her hector den ir hat erslagen
daz kumet uch zu unheile
min lip ist darumbe veile.
die selben sarwat
die ir im genomen hat
sie werde mir widere
ich gesetze uch so nidere
also lesterliche
hie in uwerme riche.
daz irs immer laster hat
die wile diese werlt stat
ich gesach uch also rechte nie.
so an dirre stat hie
um daz ich zu uch haben haz
ich sprechen von wareiten daz
ir sit starc und kune
doch enwirde ich nimmer grune
also kune als ir sit.
ez enkume noch die zit
daz ich uch leide getu
ez si spate oder fru
hector antwurte des
nu horet her anchilles
vil rechte waz ich uch sage.
ich wer immer ein zage
vurzaget ich von worten
iedoch den vorhten
den ich von diser drowe han
der sol harte wol zu gan
ich wene uwer herze baz ste.
denne uwer rede hie ge
daz patroclus ist erslagen
wollet ir daz so sere clagen
daz muzze immer also wesen
enmag ich vor uch niht genesen
daz muz sin als ez sin mac.
ich ensterbe niht vur minen tac
nu versinnet uch idoch
ich entrinne uch niht noch
in wazzer. noch in welde
bin ich uch zu gelde
oder zu eigen gegeben.
daz ir mir dreuwet an daz leben
mir ist leit die schande
daz man mich in disme lande.
mit stolzen worten wber gat
ich weiz wol daz ez ubel stat
und vil ubel gezimet.
daz ir vurgeben uch sus grimet
ouch enstet ez uns niet wol
ob ich ouch nu sprechen sol
ein teil stoltzliche
und so uch got der riche
wer wenet ir daz ir sit.
wolde got ez wer die zit
daz wir quemen uf daz felt
ir fundet an mir widergelt
do zurnte achilles sere
er sprach mir ist unmere
daz ich ie wart geborn.
ich gereche disen zorn
al hie noch hute
wa nu mine lute
bringet min ros und min swert
er sol der zit sin gewert
und des werdes dar zu.
nu werde schin waz er tu
sie sprungen uf der und der
un hischen swert schilt und sper
hette man sie beide niht gehat
sie hetten alda an der stat
den fride zubrochen.
des wart in gesprochen
beiden vil leide
des schamten sie sich beide
priamus schuldigete sinen son
achillen agomennon
ouch klaugeten die frouwen sere.
daz ez also kumen were
des ensolde niht me not geschen
sie hetten gerne fride gesehen
daz die unkunden
zu irn frunden
durch tanz und durch singen.
in die stat gingen
do gelac beidersit
beide zorn und nit
der rede was deheine not me
sie gingen zu samne als e
do dis leides geswigen was.
hern troylun bat do calcas
durch die alden kunde
daz er im zu staten stunde
sine tochter er bat
im geben uz der stat
do troylus vries
daz er sine tochter wider hies
sere er daz under quam
umbe die schone briseidam
sine amie sin wip.
sie was im liep als der lip
torste sie ez wider redet han
er hette ez nimmer getan
daz er sie hette wider gegeben
er mochte ubel gestreben
wider sie alle gemeine.
ouch was daz niht cleine
daz er durch ir schulde
siner gote hulde
und ir mine hette verlorn
und grozlichen irn zorn
hette immer mere.
des was sin rede swere
do briseida gesach
daz ir zu rumene geschach
die stat da sie inne was geborn
sie sprach wer ich groz als ein torm
ich muste kleine werden.
von sorgen und von swerden
und von grozzen leiden
sol ich hinnen scheiden
wie scheide ich ioch hinne
ich bin ein kuneginne
nu muz ich hinnen kere.
als ein betelere
und rumen daz lant
hette ich daz in der hant
daz ich han in dem gemute
ein mezzer wute
mitten durch daz herze min.
wen daz ich hoffende bin
daz mir zu blibende gesche
mines lebens enwer niht me.
iemerlicher den ich uch sauge
wart der frauwen klauge
sie sprach owe und owe
owe nu und immer me
owe daz ich den lip ie gwan
troyle herze lieber man.
mir ist min unselickeit
herre um dich einer leit
ez ist mir allez umbe dich
ich enruche niht umbe mich
enweres du herre alleine
wurde ich danne zu eime steine.
des wurde gut rat
ginge ich als ein crete gat
und solde ich bi eime zune gran
und mochte ich din also vil han
daz ich dich gesehe
swaz mir geschee.
daz vurtruge harte wol
nu enweiz ich waz ich tun sol
selic nacht und selic tag
an sweder ich bi dir gelac
eya troyesh kunne
swer ie liep gwunne.
der vurgune mir des
daz engelde ich enweiz wes
daz ich lazzen einen helt
den ich arme hette erwelt
zu mime libe.
an mir armen wibe
nu weiz ich waz man richet
daz man mir leide sprichet
und tribet von dem man
den ich von herzen liep han
owe und owe.
owi nu und immer me
waz wil man an mir rechen
oder waz mac ich nu sprechen
ich enweiz ob ich engulde
mines vater schulde
so genieze ich mit rechte.
daz min geslechte
min man und min kint
von dirre stat geborn sint.
owi und owe
owi nu und immer me
ist ieman der daz vernumen hat
daz ich mit worten oder mit tat
oder mit gerete
ubel ie getete.
daz ich verschuldet han den tot
so tut mir schendichen not
so sult ir niht beiten
heizzet fur bereiten
und lazzet mich vurbunnen
kere ich alsus hunnen.
in ein unkunde
des hat ir alle sunde
troylus hette gehort.
und klauge und ir wort
und ob er were steinen.
so muste er balde weinen
groz iamer im ane ginc
mit armen er sie umbe fienc.
do stunden sie beide
in so grozzer leide
daz sie enwisten waz sie wolden
oder waz sie tun solden
sie enwisten waz raten
sie enwisten waz sie taten.
sie enwosten wa sie waren
sie wosten wie gebaren
sie enwosten waz sie kunden
beide sant sie stunden
in sulchen gebaren
als sie vurzaget waren
sie hilt in er hilt sie
grozzer iamer enwart nie
den da was under in zwein.
er were harter den ein stein
swer daz iamer gesach
ob im zu weinen niht geschach
priamus sprach troylo zu
weistu son waz du tu
gehabe dich menliche.
ez stet dir bosliche
wes wilt du beginnen
du salt dich versinnen
daz du ein man bist
und dir din sin engangen ist
ez mac uns schiere got geben.
daz wir uns liebe geleben
in disme lande
waz tut ir ez ist schande.
do im der trost gegeben wart
do was in als sie bekart
von einer suchte weren
von ir herze sweren
musten sie sich twingen
mit swerlichen dingen.
do hiez troilus ir gewant
uf binden da zuhant
und hiez sie dannen riten
er enliez sie niht biten
des saz sie uf und reit
vil schone was ir kleit.
von golde und von gesteine
wen ir varwe eine
die was also schone
ir gezeme wol die krone
ir enmochte niht glichen
man sach da beide blichen.
die kleider und die frouwen
swer ez wolde schowen
ir wart durch ir schone
zu minnen und zu lone
vil dicke gegeben
suzzer wuns und suzze leben.
man sauget von irn gewanden
daz ez von eime ferren lande
zu troyge was gesant
gefuget was daz gewant
mit so getaner liste
daz nieman enwiste.
wa engein were sin nat
die kurse under der wat
die was von grozzer ziere
von einer hande tiere
was die kurse genomen
und was von eime lande komen.
da die sunne uf gat
so der morgen enstat
ir kleit was gut in alle wis
die steine die daz paradis
in sime wazzer treit
waren vurwort in ir kleit.
sol ich uch saugen vurbaz
da die frouwe ufe saz
daz was ein zeldende phert
und was wo hundert marke wert
do sie der stat quam
und urloub genam.
sie waren alle unfro
daz sie dannen schiet also
also vil oder me
denne da leides was e
was da zu stunden
klaugen do begunden.
und weinen ecuba
und die schone elena
und die frouwen alle gemeine
groz und kleine
alde und iunge
durch die scheidunge.
do die frouwen inwec vur
troylus bi gote swur
daz er dehein ander wip
legete mer bi sinen lip
er bat daz sie ir ere
behilde und stete were.
uns enscheide danne der tot
des enschiet dehein not
wir kumen in kurzen iaren.
zu samne als wir waren
sie sprach herre ob got wil
beide zu ernste und zu spil
sol ich halden mazze
an werke und an gelazze
salomon der wise.
nemet daz zu prise
swer ein vip hete
bederbe und stete.
hilde er sie rechte
ez fromte sime geslechte
er sprichet der sie eine
under zehen kume reine
die rechtliche stete si
eine zwo oder dri.
machent mir ir krancheit
daz man der zehenden sprichet leit
swer den eine stete hat
dem git er guten rat
daz er immer mere
got durch sine ere.
hie muz diese rede bliben
zu sprechenne von den wiben
nu bin ich nuwit her komen
als ir vor hat vernomen
troylus und briseida
die schieden sich da.
mit so getanen leiden
solden sie vurscheiden
und des libes wandel han.
ez hette in vil baz getan
menesteus und thelamon
und hern tydeusis son
der herzoge diomedes
und der wise vlixes
und ander manic man.
des ich genennen niht enkan
die riten und gingen
die frowen sie enphingen
vil lieplichen. under des
gesach diomedes
daz die rote ir wangen.
hette befangen
also rot und also breit
als dar uf wer geleit
ein harte frisch rosen blat
und darumbe gezat
die varwe wiz als ein sne.
daz ist anders niht me
dan wangen rot hut wiz
wolde ich es haben mine fliz
von sus getanem umbeloben
wolde ich sie unden und oben.
von der swarten biz an daz swil
loben uzzer mazzen vil
waz wollet ir daz ir spreche fort
dit sint harte kurze wort
ich spreche daz sie schone was
daz meinet daz ir was.
ougen wangen kinne munt
ir allez harte wol stunt
diomedes sach dare.
und wart ir schonheit gewar
und als er ir gewar wart
so wart er aller vurkat.
sin gedanc forhin
als tet sin sin
also tet sin mut
also tet sin gut
also tet sin lip
er dachte allez um daz wip.
hette er tusent sinnen gehat
er hette sie alle an ir bestat
so er ir baz nahte
so er mer dahte
unz er ir also nahe quam
daz sie sin wort wol vernam.
nu horet wie er zu ir sprach
als im zu sprechene gescah
so mir got der gute.
ich wene min herz blute
ich han vil ubele zit
ich enweiz waz mir darinne lit
mir ist ubel heim gehut
min gedanc noch min mut
noch mine sinne.
ensint da niht inne
doch entsebe ich wol
e ist von andern dingen vol.
ich wene daz allez mit dir has
swaz so dar inne was
daz hat din minne dar uz vertriben
und ist in mitten dar inne bliben
kleiner dinc den minne
twingen mich dar inne.
ich mag wol minnen siech sin
daz machet diner verwen schin
und ob ich von minnen siech bin
so gesende mir dar in
diner arzedige
zwo oder drige.
guter rade lieben gruz
so wirt miner swere buz
oder einen guten wan
nu ich daz gesprochen han
daz ich minen siech si
nu wiste ich gerne da bi.
waz minen siech were
ich wene ez sint swere
und gedancke uber gedanc
eines mannes herze ist kranc
so er gerne hete
ein kusche wip stete.
schone und wol gevare
so vert sin gedanc dare
ie baz und baz
da ez e was naz
da mac regeines lichte
ich sol dir mine bichte.
alle biz an ein ende sagen
ich wil durch dine minne tragen
also grozze swere
swer ez ioch were
der solde ez geniezzen
des mac dich wol bedriezzen
daz min rede so lanc ist
des du gemanet bist
des gib mir antworte.
daz ich die rede korte
do sprach die frowe
alz hette sie rowe
wes sol ich dir antworte geben
nu sihestu wol daz ich kume leben
wen mir so leide nie enwart.
so umbe dise uzfart
die stat da ich inne wart geborn
die han ich vurlorn
dar zu einen guten man
daz nie liebers niet gwan
din bete ist harte gehe.
ez ist also wehe
daz du mich ungemuwet las
biz du min bezzer kunde has.
ich enweiz ouch rechte wer du bist
ich will dirre rede haben frist
sie were ouch nu unstete
swelich wip einen man tete
also schiere guten wan
ir sult die rede lan.
ich sehe dort da min vater stet
und engegen mir get
uz den pavlune
do liezzen sie ir gerune
do entfienc sie calcas.
alse sin recht was
sie schuldegete in sere
daz ez sin schult were
daz ir leides was geschen
ez mac wol sin ich wil es iehen
bi dinen hulden.
doch macht du baz schulden
den got der mirs gebot
du gesehes noch sulche not
in dirre geine
daz stein uf steine
als ein mel wirt zuriben.
und ez allez wirt vertriben
daz in disme lande ist
gote lop daz du hie bist
du salt noch hie bevinden
wie wol wir uber winden
not und swere.
ich wil immer mere
lesen und singen
uf den ich da gedingen
daz ist der got apollo
wir werden sin noch beide fro
er troste sie allen den tac.
unz ir klage doch gelac
dannoch werte der fride
geruwet hetten ir lide
und geheilit ir wunden
sie hetten uber wunden
allez ungerete.
schone und drete
waren ros und ir phert
wol gestelet ir swert
geveget ir halsberge
tal und berge
gerumet von den toten.
helme zuschroten
zubrochene kolzen
sper phile bolzen
kocher armbrost und bogen.
coverture zuzogen
wappen rok zuschlizzen
wammis zuriszen
waren wider gemachet wol
ir hutten von spise vol
die wile was der fride gelegen.
des sie unlange hetten gephlegen
sie bereitten sich aber in den strit
alse come was die zit
daz der fride gelac
e sich erhube der tac
ir ros stunden bereit.
koverturen uf geleit
dar uber pellil und dar mit
zindat und samit
wapenen sie sich begunden
so sie best kunden
in die kolzen halsberge ane.
rot und wiz als ein swane
gel bla zindat
uber die sarewat
helm uf sper an die hant
sporn umbe alzuhant
zun siten schilt dar under swert.
uf die ros uf die phert
herren und knechte
zu strite und zu fechte
zu gereche wol zu felde
dise uz dem gezelde
iene uz der gewer.
beidersit vil michel her
agomennon quam hectori engein
die andern folgeten disen zwein
sehs valt was e ir leit
uber die manicfaltickeit
sibenvalt ez nu wart.
sie waren zu samne gekart
mit worten mit gruzze
zu rosse und zu fuzze
zu sprunge und zu loufe
quamen sie zu houfe
mit grozme gereizze.
quamen sie zu kreizze
sie brachten dar uf und dar in
nuwe tat nuwe begin
nuwe ungebere
waz woldir mere
grozze unmazze.
mit worten und mit gelazze
der brune stahel schrit den rinc
so daz daz fur dar uz ginc
als ganstern uz der glut
der nuwe phil sprete daz blut
an die frischen schilde.
uf dem gefilde
wart zutretet daz gras
daz ein teil entsprozzen was
beide sant und griez
sin alde spor ez niet enliez.
die wisten irn ubermut
als man gerne dannen tut
nach dem ubermute
mit sweizze und mit blute
waren ir lide begozzen
die schilde durch schozzen.
die sarewat zuschroten
da ginc ez an die toten
da blichen schilde und swert
hin gein der burc wert
durch die fenster in den sal
da die frowen uber al.
gingen und stunden
die toten und die gewunden
vielen nider als e
do hup ez sich von hectore
gein im quam gerant
der kunic von calcedonien lant.
mit siner baniere
wann ritter viere
wol her gein hector
sie triben beide die sper enbor
irn deweder valte der stich
sie under stachen beide sich.
so daz der schaft uf stoup
als vor dem winde ein durre loup
hector hup uf daz swert.
daz was maniger marke wert
er sluc in uf den schedel coph
durch den helm in den toph.
den slac enphinc die stirne
uz seic daz hirne
er redete wider sin swert
ienre viel zu der erden wert
als er darnider lac
hector gwan einen bosen tac
bie zwein bi drin
ranten tusent uf in
den er allen werte sich.
des enphinc er slac und stich
manigen slac und manigen stoz
sin not die was harte groz
doch enwolde er niht entwichen
er liz dare strichen
als ein eber mit den zenen.
disen hie dort ienen
gruzter mit grozzen slegen
cantipus begunde zu legen
des swestersun was philitoas
der kunic der da erslagen was
er rach sinen neben
daz im leit was daz leben
aller der der im widerreit
der hette er vil nider geleit
manigen er den lip nam
hectori er auch zu quam
mit dem swerte er dar streich.
hector dem slauge entweich
cantipus sluc aber dare
und zusluc im die riemen gare
da der helm mite gebunden was
er sprach nu ist philitoas
an dir gerochen.
dir ist daz houbet zubrochen
wie mochten du genesen
hector sprach daz muz wesen
idoch ich dirs baz gan
so sluc er den man
mit eime slauge daz houbet abe.
er sprach nu lic und habe
daz ich von dir solte han
dich hat betrogen din wan
sus nam er in beiden daz leben
cantipo und sime neben
do diz geschach under des
do rante zu achilles
mit ufgerichteme sper
pointer hine und her.
mit eime stiche durch dri
mit dem swerte da bi
valte er viel uf daz gras
also snite ein scharsas
zwenzic har mit eime snite
also tet sin swert da er mite.
under der ritterschaft streit
zwenzic mit eime slage sneit
er sluc sie vort und wider
und legete ir also vil nider
swaz er ir bekatte
daz er in dem blute watte.
dem rosse unz an die buge
man saget daz er ersluge
so vil mit sin eines hant
daz er hector niemer verwant
zwene grefen er im ersluc
und irs folkes gnuc.
swelhen er ane quam
den machte er tot oder lam
wen troylus alleine
sie waren alle gemeine
so sere von im hin dan
daz sie sich niht mochten han.
bekobert deheine wis
achilles behilt da den pris
troylus und hector
die wichen im beide vor
er sluc sie mit gewalt
zu der burc an ir behalt.
er ginc so houwen
daz in der stat die frouwen
weinten uf der gewer.
daz manz horte in dem her
achilles fasten mite stunt
da wart ein wenic gewunt
hector wart do geware
eines kuniges mitten in der schar
der was merion genant.
und was kunic zu crichen lant
in swelchen noten hector rite
er was im vaste mite.
unzer in mitten enzwei gespilt
achilles langer niht enhilt
er sluc da und hie
durch daz bein durch daz knie
durch den buch in den darm
durch die hant in den arm.
durch den munt und darinne
durch die zene unz an daz kinne
uf daz houbet einen slac
zu der nase unz an den tac
durch den gumen unz an die zungen
und vurbaz in die lungen.
und vurbaz unz an den satelbogen
hector hette daz swert erzogen
er rante in an und was im mite
und zuschriet im den samit
und den halsberg darunder
die not sich begunde.
als von erst erheben
achilles wante in bedreben
mitten in dem ringe
daz er in gefinge
oder ander leit getete
als er in bestanden hete.
mit hohen worten mit starker tat
sin wart harte gut rat
troylus quam zu gerant
wen sin elnthafte hant
sie weren gar erlegen
menelaus der degen.
umbe den daz allez gescah
an den von troyge er sich rach
beide verre und na
mennon der kunic von persia
der quam uf in geriten
mit nide und mit unsiten.
do gerov in die vart
ein slac in gegen den ougen wart
daz swert im in die wangen wut
daz im dar uz spranc daz blut
troylus sin leit rach
menelaun er stach.
durch daz ros in die huf
und negelt in dar uf
und hilt in mit dem spere
daz er dare noch here
gewancken niht enmochte
den schaft er in en drochte.
und wolte in getotet han
menlaus was entan
im were missegangen
erslaugen oder gefangen
wen daz in loste under des
der herzoge diomedes.
hern tydeus son
und her mennon
die bestunden in beide
daz wart troylun geracht
diomedes mit sulcher macht
quam uf troylun geracht.
daz er in uf die erden stach
und begreif daz ros und sprach
zu sime knechte
vernim mine wort rechte
nim diz ros und bringe ez hin
einer frowe der ich bin.
holt uzzer mazze
nu rit dine strazze
und sage ir wer ez gwunnen ha
die frouwe heizzet briseida
ir vater heizzet calcas
und sage ir wes diz ros was.
er nam daz ros als er hiz
ungeworben er niht enliez
daz im sin herre gebot
die vrowe war der sendunge rot
idoch sie die gift enphinc
sie sprach sauget her iungelinc.
waz meinet dise sande
so mir got ich wande
und ouch duchte mich des.
daz er diomedes
ein hubisch man were
sin gift ist mir unmere
disme orse ich wol gutes gan
durch troylun minen lieben man
ich weiz ouch wol san mir got.
ez ist nu sin spot
daz troylus dar nider lit
ez kumet noch die zit
daz im daz selbe geschit
wer er zu strite kumen niet
so were im niht da geschen.
wir han daz selden gesehen
daz der bose und der zage
queme zu strite oder zu slage
der knappe reit dannen
do hette mit sinen manne
underdes begangen paris.
beide rum und pris
bi der selben wilen
mit bogen und mit philen
sin senwe sluc so dicke.
daz im eine ougen blicke
beide an schuzze und an zoge
glichte wol sin boge
er ginc so schiezzen
daz die crichen gut hizzen
daz sie vor sinen bogen.
nirgen konden benogen
do reit zu polidamas
der sin geselle was
daz ich ez niht enlenge.
beide vuzgenge
ritter und knechte
waren mit der vechte
alszusere benottet
gewunt und getottet
beide erslagen und ertrat.
do mochte man an der walstat
groz iamer schowen
maniger lac da zuhouwen
do quam zu diomedes.
und agomennon underdes
die quamen beide in den creiz
daz kalde ysen wart heiz
von dem warmen blute
mit zorngeme mute.
reit agomennon
und tydeus son
diomedes der kune
schilde rot grune
von golde von lasure
rosse koverture.
die halsberge wizze
hiwen sie mit flizze
durch den helm unz an den loc
wambois wappen roc
man ros und phert
die vinden wichen hinderwert.
unz an den burck haugen
da wart ir vil erslaugen
der sturm der was herte
harte wol sich werte
der kune polidamas
und do der sturm allerhertest was.
troylus gewarte
daz diomedes karte
uf polidamam
der was der im daz ros nam
troylus versuchte sine macht
uf diomeden quam er geracht.
also zornic als ein bere
von dem orse mit dem spere
treip er in eines schrites lanc
diomedes zu fuz spranc
troylus begreif daz phert.
sie versuchten alle ir swert
uf diomedis lide
sie slugen als tusent smide.
uf einen aneboz
diomedes genoz
hern tydeus son
und daz agomennon
ime wol bi stunt
doch wart er sere wunt.
briseiden quam daz mere
daz diomedes were
nider gestochen von troylo
des meres was sie vil fro
achilles quam zu getriben
da der sturm was bliben.
harte starke er in erhup
er sluc dem rosse in den bug
dem ritter in den enkel
dem pherde an den schenkel
dem ritter durch daz bein
er gemachte in zwein.
daz sie bi der erden
lam musten werden
daz wart in obene harte leit
durch die understen krankheit
die sie hine solde tragen
wart daz oberste zuslagen.
troylus tet alsame
beide sin tat und sin name
stunden harte wol zu lobe
in sines vater hobe
und uf dem velde
briseida in dem gezelde.
was des vil gemeit
daz er so menlichen streit
achilles quam uf in gerant.
troylus mit der lerzen hant
sluc im uf daz rippe bein
daz im daz blut spranc engein
achilles hette ubel zit
wen daz man sin hutte andersit
er were da gar entan
troylus liz dare gan
und stach im daz ros unde
daz ez niht enkunde.
enthalden den der druffe saz
hector der gesach daz
balde er zu karte
mit im die bastharte
da were im geschen leide
wen dise beide.
menesteus von athene
und ayax die zwene
er were gefangen oder geslaugen
do begunde achilles klaugen
ich enweiz wes ich engelden
ez ist geschen selden.
als an disme tage hute
daz susgetane lute
mir teten dehein ungemach
owe daz ez mir ie geschach
sin zorn wus sin herze drant
sie lizzen alle ein phant.
swaz ir im zu quam
sie bliben tot oder lam
sie waren alle ein wint.
die note die uch gesaget sint
wider dem daz nu geschach
er ersluc und erstach
und tratte und stiez
deheinen schilt er ganz liez
helm noch halsberc
uber tal und berg
iagete er si alle
etisliche mit dem falle.
etisliche mit flucht genas
unz ez rechte abunt was
me nacht den tag
sin arm dannoch nie gelac
noch sin elnthafte hant
unz er niemannen vant.
uf dem velde
do karte er zu dem gezelde
ist ez als ich gelesen han
so waren die drizzic tauge ergan.
mit sturme und mit strite
rechte von der zite
daz sie die burc besazzen
des hette da gelazzen
manic schone man den lip.
des was manic frumic wip
wie die witewe mit weisen
durch den selben freisen
als sie quamen in die stat
der von troyge was ertrat
harte vil und erslagen.
ouch begunde hector klagen
daz er sere was gewunt
ouch gemissete er zu der stunt
zweiger bastharte
die clagete er vil harte
do bestreich man sine wunden.
deheines strites er begunde
binnen vierzehen tagen
die troyre begunden klaugen
sie hetten einen unselgen tag
umbe hectoris ungemag.
und umbe daz ungerete
daz achilles hete
geletzet alleine
ir volc alle gemeine
do mochte man schowen
ritter und frowen
schrigen sere uberal
sie leiten hectoren uf den sal
und taten im nach sime rechte.
allez sin geslechte
houbete an den kunen degen
und wer er alleine erlegen
gefangen oder erfallen
ez schadete in immer allen
priamus der wise.
troylo und parise
und ander sinen kinden
mit den er solde verwinden
sine angest und sine not
des selben nachtes gebot
daz sie zu ime quemen.
und sinen rat vernemen
do sie dare waren komen
er sprach wir hetten es fromen
ist uch als mir ist
daz wir sehs mande frist
hetten zu eime friede
so geruweten unse lide
die wile wurde hector heil
und anders der ein michel teil.
die zu ungereche sint
ouch begrube ich mine kint
mine ritter und mine man.
den ich enmac noch enkan
getun nach mime rechte
noch ander ir geslechte
sie lobeten den rat
den ir da vor gehoret hat
zu den selben ziten.
hiez er boten riten
daz sie wurben daz gescah
daz ez nieman widersprach
zu sehs manden sie in taten
fride als si baten
do sich der tac hette erhaben.
sie begunden ir toten begraben
und verbranten sie dar mite
nach dem alden site
priamus hiez als da vor
siner sune zwene enbor.
in zwene marmer steine
leigen harte reine
da die andern zwene lagen
von vater und von magen
wurden sie wol begangen
do daz was ergangen.
andromache und ecuba
helena und polixena
brachten hectori salben.
und bestrichen in allenthalben
und heilten sine wunden
so sie best kunden
uber in die fursten quamen
die sine not vernamen
dar zu die vrowen uz der stat
hector sie sitzen bat
als man danne plit
die ritter kurzeten die zit.
mit den frouwen harte vile
beide zu spotte und zu spile
in die kamern da er inne lac
da endorfe niht schinen ander tac
so clar und so reine.
was daz gesteine
daz dar inne luchte
swer drin quam den duchte
daz da were ein paradis
ouch enwas nieman so wis
der die steine erkente.
ez enwere ob man sie nente
lapis rubinus saphirus.
ametistes crisolitus.
smaradus und topazius
berillus calzedonius
sardonix carbunculus.
manic stein anders da was
die luchten an daz palas
in der camern da er inne lac
da was von wurzen gut gesmac
lecturarien in den bussen
phulwen bette kussen.
von phellele der umbehanc
stul tische und banc
von grozzer zirheit
den ir hie sit bereit
und richeit maniger hande
mit edeln gewanden.
waren die ricke wol geladen
vier ecke was daz gaden
viere philere.
schone und gewere
an den enden stunden
gedret und gewunden
der eine was ein iaspis
gehouwen dar an ein aspis
und ander tiere besunder.
vil harte manic wunder
der ander was ein agetstein
sin glast harte schone schein
der dritte was ein rubin
onichillus gap den vierden schin
ir gelt und ir wert.
was wol tusent marke wert
sie hetten alle viere
so getane ziere
und so getan gewurchte
saget ich ez ich vurchte
daz ich wurde widertriben.
doch vant ich ez gescriben
vier meister wol gelart
hetten irn fliz dran gekart
mit so getaner liste
daz nieman enwiste
welich ir liste weren.
uf zwein phileren
mochte man schowen
zwo iunc frowen
geworht von steine
daz von fleische noch von beine
schoner maget nie bequam.
uf dem andern alsam
zwene iungelinge
so die sunne uf ginge
so enwere sie nimmer so klar
so ir varwe undir har
swer die bilde gesach.
swie wise er were er sprach
daz in got hette daz leben
uf dem steine gegeben
obene noch unden
dehein man enkunde
deheine wis gemerken.
ob ez mensche solde werken
wie er daz getete
daz ein bilde hete
ougen luter und clar
stirne schone und offenbar
wizze zene roten munt.
die uf der ersten sule stunt
die was snel und gerat
und sprach und trat
nachtes und tegelich
einer tumerschin gelich
uf einer tabelen breit.
mit golde harte wol geleit
und mit andere ziere
scharfer mezzer fiere
warf ez fort und wider
beide hoch und nider
an dem falle ez sie finc.
swaz uf der erden ginc
und in den luften ie wart
daz was ez allez gelart
wie dem dinge were
an spiele und an gebere
und wie im solde werden.
in der luft und an der erden
swelich man dar quam
und die spil vernam
mochte man der stat enporn han
er hette immer da gestan
ouch was daz ander schone.
uf sime houbet stunt ein krone
von gesteine und von golde
swer schone varwe wolde
als er die steine gesach
sin wille der gescah
erluchtet wart in richte.
sin varwe un sin gesichte
ez kunde wunders harte vile
und aller hande seiten spile
ouch kunden ez die seiten
fingern und bereiten.
da was harte suzze gesanc
schone lute und wol clanc
swie leide einen man were
er vergezze siner swere
als ich ez da vernumen han
daz dritte was ouch wol getan.
einen manne wol glich
daz warf uf den esterich
blumen harte manicfalt
und hette an blumen sulchen gewalt
swie vil ez ir nider sprete
daz er ir ie mer hete
da was nacht und tag.
suzzer ruch und suzzer smag
gerouch si ein sicher man
sine gesunt er wider nam
ob er ioch were tot gewunt
des wart hector gesunt.
von dem ruche er genas
swie er tot wunt was
daz fierde was von sulcher list
allez daz in der erden ist
und dar uffe noch werden sol
daz wiste ez allez vor wol.
iegelich mensche da vant
solde er werden geschant
und ouch geeret
daz mich diz buch leret.
daz vernemet alle
wie ez uch gevalle
ez mac doch wol war wesen
ich han grozzer dinc gelesen
den des ir hie bereit sit
von gotes gebot an der zit
der tufel uz den bilden sprach
und vor sagete swaz gescah
manic wunder er treip.
daz man von im screip
hin abe quam uns zoberlist
die nigromanica geheizzen ist
als ir hat vernomen vor
in der kamern lac hector
unz er wol gesunt wart.
die kamer parise gegeben wart
do er von crichen quam
und mit im brachte helenam
da waren sie inne
an irre suzzen minne
die wile sie dar inne lagen.
kurze wile sie phlagen
maniger hande und me
denne hie geschriben ste
dicke sie dar inne waren
bi den zehen iaren
do zehen iar ergingen
do muste in misselingen.
do hector genesen was
und der fride gegeben was
harte feste und gut
die chrichen hetten unmut
daz er so lange werte.
ir iegelicher des gerte
daz sie uz der not
entweder nemen den tot
oder daz sie mit strite
der ubelen zite
in den grozzen swerden.
ledic mochten werden
sie weren gerne zu lande
ouch hetten sie es schande
daz sie niht mochten irn nit
gerechen in so langer zit
ouch claugete achilles alle tage.
daz hector was von sime slage
genesen und von siner wunden
in so kurtzen stunden
ouch so klagete underdes
thydeus son diomedes
im were missegangen.
mich mac wol erlangen
daz sich sus lenget unse fart
daz ich ie geborn wart
waz solde ich her in diz lant
ich bin sere gephant
von miner frowen briseida.
sie hat min herze mit ir da
um daz ich hie in fleische bin
doch ist min sele und min sin
al mit eime wibe
ich han niht in dem libe
da min herze solde wesen.
da trage ich eine lichte fesen
oder ein stro oder einen wisch
ich hafte an ir als ein fisch
tut an einer ruten.
kunde ich ioch die guten
erbiten samfter gruzze
ez queme mir zu buzze
nu ist sie harte stille
mir luzzet ir wille
mir ist ir zucht zu swere
mir drouwet ir gebere
ir ouge mich fluet.
ir munt mich schuet
zu mir zornet ir ganc
des ist leider vil lanc
daz mir der dinge dehein
von ir zu gute erschein
er sprach der frowen selbe zu.
ich wil spete und fru
lazzen min unselickeit
an din erbarmeherzickeit
vrowe und an dine ere
und enwil nimmer mere
gehirmen noch erwinden.
e ich gnade finden
nu geschit mir dehein gnade
waz ob ich ungnade.
und ander ungerete
in der helle hete
gerner wil ich sie hie han
umb ein wip so wol getan
doch ist min pine vil groz
sint mich din suzze minne schoz.
sint kunde ich nie erlachen
min slaffen min wachen
min trincken min ezzen.
hat min sint vergezzen
an daz ist mir wil we
got wolle daz ez baz erge
do frowe in sine wort sprach
hat ir von mir ungemach
des enweiz ich niht
wie uch daz sie geschit.
von deheiner wareit
ir tatet mir eine smacheit
die wil ich gerne vertraugen
ir santet mir einen phaugen
bi uwerme knechte.
daz enquam mir niet rechte
ouch enstunt ez uch niet wol
wen daz ichz reden niht ensol
ir solttet ez haben gelan
dem ez zu leide was getan
der hat ez wol gerochen.
ich enhan ez niet gesprochen
durch haz noch durch niet
wen daz ir mit gewarnet siet
san nach disen worten
diomedes antworte
eya selic frouwe.
uwer wort sin ane drouwe
sie sint doch harte spehe
mir were also wehe
daz ir mir sagetet uwern mut
als ir umbe rede tut
daz ich troylo han getan.
des enwil ich uch niht zu buzze stan
daz ich in dar nider stach
daz selbe mir von im geschach
sin orse ich im nam
also tet er mir sam
daz uch sin ors wart gesant.
da sit ir niht mite geschant
ich tet ez uch niet zu smacheit
iedoch ist ez mir leit
ich sante ez umbe daz da hare
daz ir wurdet geware
daz ich zu strite comen tar.
bi uwern hulden ez ist war
daz uwer zorn ist so groz
des engildet der ez nie genoz
oder ich werde des wert
daz ouch min ein wip gert
so uch got lazze leben.
ir sult mir eine stuchen geben
zu eime kleinote
des darf ich zu note
daz man erkenne da bi.
daz ich ein frowen ritter si
ich meine uch frowe damite niet
ich hoffe daz mir doch gut geschiet
mir ist daz gesaget
ein man blibe unverzaget
swenne sin zeichen were
durch einer frowen ere.
die frowe sprach daz sol sin
sie reiz im einen ciclatyn
von irre zeswen hant
uf sinen schaft er daz bant
eine senften en enphinc
und neic der frowen und ginc.
froliche dannen
wider zu sinen mannen
ses mannen quamen zu ende
do treip daz ellende
die crichen zu ringe.
uf ander gedinge
die von troyge da engeine
zu behalden ir geine
sie waren zu irme schaden fil balt
e was ir not sibenfalt
uber die manicfaltickeit.
nu wart achtevalt ir leit
des sturmes geloste
hup sich mit koste
nu fort ritter vort
ienre sweimete umbe bort
dirre stunt mitten darin.
bie zwein und bi drin
und bie vieren
gingen sie pineren
sie quamen einzelen zu gekart
biz ir ein grozze schar wart
zu strite sie griffen.
nuwen swert geslieffen
wol geveget wol gewort
hetten ir scherfe und wort
so groz was ir vechte
sie wurden flecechte
von blute und von sweizze
sie quamen uf dem creizze
beide zu stiche und zu slage
follecliche zwelf tage.
sunder ruwe an gemach
wen als ich nachtes gescah
als die sunne uf ginc
huben sie sich uf den rinc
hetten sie die finster niet vertriben
sie weren die nacht dare bliben.
do zwelf tage umbe quamen
beidersit sie namen
uzer mazze grozzen schaden
daz velt was al uberladen
von gewunten und von toten
von schilden zuschroten.
von rossen von pherden
sie hetten uf der erden
nirgen einer hende breit
ez enwere allez beleit
agomennon enbot.
priamo in were not
eines friedes bedersit
der wart gegeben zu kurzer zit
drizzic tage und niet me
sie taten den toten als e
do aber die scharfe stunde.
nahen begunde
und sie des morgens fru
aber solden dar zu
des abundes spate
ginc priamus zu rate
er sprach zu sinen holden.
die daz horen solden
dirre friede ergangen ist
daz wir so kurtze frist
zu gemache han genomen
ez mac uns ubel darumbe komen
mir anet harte groz leit.
ich han leider gebeit
alzu lange ein teil
uns nahet ein unheil
daz ist leider also swar
daz ich ez niht gesprechen tar
uns ist die zit vil na
von dem cassandra
lange vor gesaget hat
es wurde anders gut rat.
ich forchte daz der erfalle
der uns behutet alle
daz was sin son hector
im was in troume kumen vor
im solte leide geschen
er entorste es idoch niet iehen.
vor sime sone offenbar
doch wart ez leider alszuwar
andromacha hectoris wip
die quelte sere irn lip
um die selben swere.
man saget daz ez ir were
in eime slaffe vur komen
als irz von priamo hat vernomen
sie lac alle die nacht
an vil grozzer ummacht
sie entorste ez im niet sagen.
do ez begunde tagen
so groz was ir swere
daz sie sich niht mere
mochte enthalden
nu muz es got walden
und sprach daz ist war.
so lute und ouch offen bar
daz ez alle die horten
die dar zu gehorten
suzze hector lieber man
mich get daz leit mer an
denne ez iemannen tu.
durch daz spreche ich dir zu
so dir got der gute
enphach ez mit guten mute
mine not und mine clage
und vernim waz ich dir sage
ich han in troume gesehen.
daz dir leide sol geschen
harte kurzliche
wir verlisen unser riche.
dar zu manic muter barn
daz lieze ich allez hin varn
behilde ich dich alleinen
ich mag vilwol weinen
waz sol min gewerden
himel und erden.
ob ez allez min were
verzigen ich durch din ere
du hast ez grozze schande
verterbet laudamanna
und aternantes
nu gedencke herre des.
daz sie sint dine kint
und noch harte kleine sint
la die andern riten
und blip zu disen ziten
rites du owe
du enkumest wider nimmer me.
hectori was die rede zorn
ir sit unselic geborn
daz ir mich geuntrostet hat.
und des gebet rat
daz ich hie heime blibe
seht bi uwerme libe
daz ez nimmer mer gesche
geschiet es dehein not me
ir hat immer verlorn.
ich hette uch zu liebe erkorn
nu tut ir mir leide
min sele von mir scheide.
e daz immer gesche
daz ich die von troyge se
in strite oder in vechte
wider mime rechte
ich wene ez unrecht were
bin ich richtere.
daz ich sie striten hiezze
und ez selbe liezze
daz ich des geswige
swa min vater zu wige
und mine bruder sullen wesen
da wil ich mit in genesen.
oder bliben mit in tot
ich geswige ioch der not
hie enist in dirre geine.
nieman so kleine
ich sulle im immer sin bereit
und hette ich anders dehein leit
wen als ich zu den crichen han
ich wolde den lip lan
ich engereche minen haz.
sin wip weste wol daz
daz er also tete
sin rede was so stete
alrerst hette sie ir leide gehort
sie entorste niht sprechen vort
in wie getaner swere
ir herze do were
daz tet ir varwe wol kunt
die wandelte sich wol tusentstunt.
paris gedachte im leide do
doch so reit er sich zu
also tet eneas
antenor und polidamas
troylus und deiphebus
sarpedon und cupesus.
eufemes und adrastus
sie waren alle bereit
daz was priamo leit
daz daz folc so gahete
er wiste wol im nahete
leide und swere.
daz er niet fro enwere
hector harte wol besach
wen er zu dem folke niet ensprach
als er da vor was gewone
ez was im allez um die suone
hector uf sin ros saz.
sin wip sich niet vurgaz
sinen zoum und sinen stegereif
mit beiden handen sie begreif
sie flehete und bat
daz er blibe in der stat
do er niet wolde bliben.
frowen und wiben
swaz sie ir benenen kunde
ruffen sie begunde
do sie also lute rief
ir iegelich zu lief
cassandra und polixena.
und ir muter ecuba
cassandra also lute schrei
ir mochte daz houbet breche enzwei
pollixena want ir hende
ecuba brach ir gebende
andromacha har und hut.
helenen wuf wart harte lut
und der wilen sie in hilden
ir hende sie inne vielden
und beswuren in bi sinen kinden
daz er ez wolte erwinden
ez enhalf allez niet.
hector in allen entrit
er rief ane sine lute
wes beiten wir hute.
dise wip die reben
got gekurze in daz leben
der tufel muzze ir walden
wenent sie mich enthalden
uber minen willen
er wande sie gestillen
do von erst huben siz an
andromacha do toben began
ir gebende sie zu reiz.
har und hut sie abe sleiz
und zu kram sich an allen enden
mit fuzzen und mit henden
stalte sie ungebere
e dehein wile were.
begreif sie irre sune ein
und trugen im engein
und sprach nu kere un erwint
des bit ich dich durch diz kint
ez ist din fleisch und din blut
bekere noch dinen mut.
ich enweiz waz im tu
wenne warte selbe dar zu
blip herre und senfte mir
ich swere bi ime un bi dir
ich enweiz waz ich mit im sol
woldes du bliben du tetest wol.
im was sin mut also hart
daz er beweichet niet enwart
weder sus noch so.
die frowe hup do so ho
ir geschreige uber al
daz erbibete der sal.
und allez daz dar inne was
sie lief durch daz palas
da sie priamun fant
sie sprach hat dich der tufel geblant
du bist mit sehenden ougen blint
sehes du daz hector din kint.
stingender hunt bosiz as
des du immer schande has
ritet in sinen tot
priamus wart der rede rot
andromacha rief in dicke an
louf balde halt den man.
ich han ubel getan
daz ich dir lede gesprochen han
daz kumet alz von leiden.
er wil hinnen scheiden
wir gesehen in leider niemer me
warte wie ez dir erge
bite in daz er blibe
do begonde er mit dem wibe
sufzen und weinen
sie liezzen durch in einen
alle iemerliche
er hette in ouch daz riche.
und ir ere und ir lant
behalden mit siner hant
er saz uf und reit im na
und uber reit in alda
da er in der strazze reit
er sprach sun vernim min leit.
so mir mine truwe
ich forhte ez dich geruwe
daz du so iles in den strit
hetistu biz morne gebit
du hettes harte wol getan
la dir geraten san.
so dich got ere
kere wider kere
hectoris was die rede zorn.
er nam daz ros mit den sporn
du priamus aller meist bat
und reit balde uz der stat
hine da er die sine sach
hin ritende er sprach
warumbe stellet ir dise not.
ez ist doch niet wen ein tot
sol ich verterben
oder sol ich nu sterben
und sol ich haben swere
so ist mirz also mere
hute also morne.
do reit er hin mit zorne
priamus stalte sulich leit
daz er doch wart beweit.
er schrigete so sere
ob er ein stein were
er muste wider keren
mit grozzen ungeberen
reit er wider in den sal
sie baten in al
daz er uz tete die sarewat.
weder durch bete noch durch rat
enmochte des niet geschen
ich wil sitzzen und sehen
und vernemen dar zu
waz man uf dem felde tu
vater mich duncket gut.
daz ir minen rat tut
tribet hin zu der vechte
ritter und knechte
bebure und koufman
ich wil mine sarewat haben an
ez ge zu schaden oder zu frumen.
daz ich zu gewer muge kumen
etteswa hie enbinnen
in turmen oder in zinnen
priamus do karte
in der stat er warte
beide kleine und groz.
allein was er niht ritters genoz
swer so er were
was woldir mere
knecht gebur koufman
musten ysen tragen an
ir bleip wenic in der stat zu wer.
er sante sie alle in daz her
in den selben stunden
die crichen begunden.
hin zu ringewert zogen
sie kunden nirgen genogen
e sie quemen uf daz felt
da enwas niht wenne geschelt
scharfe wort sure tat
als ir dicke vernomen hat.
do reit zu agomennon
menelaus und telamon
achilles diomedes
ayax polimedes
sie ranten zu engein in
uf den rinc under in.
von troyge manic kune man
troylus hup den sturm an
mit diomede
im tet daz harte we
daz sines wibes ciclatin
sin baniere solte sin.
er sach an der stuchen da
daz sin amige briseida
sinen willen schiere tete
oder getan hete
sie heten beide grozzen haz
troylus umbe daz.
daz ienre sin wip wolte han
der ander uf den wan
hette im gerne genumen den lip
daz er erwurbe daz wip
sie pointen uf ein ander
ir schefte waren glander.
ir glevien scharf forne
sie stiften zu zorne
zu dem ersten mit der ioste
als der stich niet koste
und neme dehein wert
sie griffen schiere an die swert.
in wart ir zorn undernumen
ir volc was zu komen
ir igelich tet sine tat
als ez danne in strite gat
sie wurden under drungen
ir brunen ecken klungen.
ir schefte zuschiferten alse schiet
troylus truc dare niet
da man im daz wip wolte enspanen
und gewarte dem fanen
den sin vint furten
uf in er starke rurte.
tydeus sun underdes
der helt diomedes
stach im durch den schilt sin
daz sper biz an den ciclatin
troylus liez dare gan.
do er den stich hette entphan
wen in der stich mute
er sprach ritter nu hute
diner vrowen baniere
er hette nie so schiere
zu im gesprochen daz wort.
er sluge sines swertes ort
durch diomedes sarewat
in sin fleisch und in sin brat
daz swert im in den lip wut
uz pheif im san daz blut
gliche ho dem schafte.
da die stuche ane hafte
der borte und daz gesteine
daz wart alz unreine.
von sin selbes blute
mit zornigem mute
vaste er im zu trat
hette in menelaus niht gerat
er were gar under gelegen
zu rante der kune degen.
von frisce der kunig miceres
menelaus gewarte des
und stach in uf den rinc
daz im daz blut dar uz ginc
und floz uf den sant
die crichen quamen zu gerant.
und begunden in umbe ringen
daz sie in gefingen
achtvalt was e daz leit.
uber die manicfaltickeit
nunfalt ez izo was
zu reit do polidamas
daz er geloste den man
troylus rief ane
nu a helde nemt min war.
miceres liget tot far
under unsen handen
wir lazzen in mit schanden.
troylus quam zu gerurt
nu fort ritter nu furt
ez ensol niht geschen
do mochte man wunder sehen
uf deme ringe
e daz erginge.
daz sie in behilden
herte houbet sie spilden
sie zusniten die helme hart
da wurden halsberge zuzart
und war manic man ir trat
miceres wart von in berat.
iedoch menliche
der kunic von friscen riche
aiax thelamonis son
von dem was man ungewon.
daz er also lange zit
dannen hette gebit
daz er ente deheine tat
als ein silber sin sarewat
sin schilt schein als ein golt.
er quam in groz ungedolt
daz siner da vil tot lac
er sumte sich niet er sluc er stach
swaz im do wider reit.
dem machete er den lip leit
dar noch er quam
geriten uf polidamam
mit einer starken ioste
die sinen er da loste
er stach in nider uf daz gras
uf spranc do polidamas
troylus was aber da.
im was zun slegen vil ga
sere er umbe berte
biz er beherte
daz polidamas zu rosse quam
ayax manigen den lip nam
e daz geschee.
paris der wehee
was in dem strite da
mit den von persia
sinen bogen hette er gespanen
mit sinen mannen
quam er in den strit gerant.
des wart maniger da lan
dar nach daz der phil quam
bleip ouch maniger da lam
gewunt und mit pinen
beide von den sinen
und ouch von sin selbes bogen.
quam under die crichen geflogen
also vil der phile
daz e deheine wile.
die crichen waren an der flucht
achilles sach die unzucht
an hern parise
er dachte in welcher wise
er im daz leit vergulde
und umbe die alden schulde.
daz er zu hectori truc haz
so erzurnte ime daz
e danne gelege der zorn
hette maniger den lip verlorn
und e maniger den verlure
so was niht bestanden vure.
sines swertes orte
gar ez zuforte
beide ros und phert
halsberge und swert
sper schilt und helm
daz falte er allez in den melm.
do erkoberten sich die sine
ayax von salemine
und die mit ime waren
bi unsern iaren
enkunde des geschehen niet
daz ein michel her entriet.
also sere einen man
sie fluhen allesament dan
troylus schamte sich harte
idoch er umbe karte
do folgete im polidamas
paris an der schare was.
sine kebes bruder dar nach
sie taten achillen manigen schach
an der widerkare
beide offenbare
und ouch dar zu stille
daz erzurnte achille.
er liez aber dare gan
ez was allez en dan
swaz sin swert irgen berein
do bequam im der bruder ein
priamus kebes sun
der hiez margaritun.
den traf er mit sulcher craft
daz im in der hant der schaft
zustoup und zubrach
idoch er in dar nider stach
harte was er gewunt
in der selben stunt.
er ensach noch enhorte
sin volc in dannen forte
do sie in vurten dannen.
von wiben und von mannen
wart in der stat so geschrit
daz hectoris herze bi der zit
er schrac des gwan er sweren mut
do sagete der helt gut
was die rede were.
als er vernam daz mere
ist ez sus sam mir got
so mugen sis wol haben irn spot
die von crichen lande
daz ich in der schande
hute inne gesezzen bin.
daz mir ein wip minen sin
alsus hat verkeret
min vater si geuneret
und alle sine lute
die mich hant behalden hute
wider minen willen.
sie vorhten alle achillen
und sturbent vor den sorgen
owe armen gorgen
uwerre grozzen zageheit
wirt uwers kindes kinde leit.
do er geklagete aller meist
do was margaritonis geist
von dem libe gefarn
daz weinte maniger muter barn
do daz vernam hector
er zurnte me denne vor.
er hiez sin ros bringen
und wolte dar uf springen
do quam sin vater als e
und bat in tusent stunt me
denne er in da vor bete
und als in erweichet hete.
daz sin zorn gelegen was
do hette eneas
grozzen pris da began
doch als iz gelesen han
waz ez allez ein wint
beide do und sint.
in der kurzen ziten
daz hector in deme strite
mit in niht enwas gewesen
des muste ir wenic genesen
do wart agomennon geware
daz hector in siner schare.
in dem strite niht enreit
er was es also gemeit
daz im so liebe nie geschach
achillen er zu sprach
wie nu her achilles
ir merket niet des.
hector enist hie nirgen
wir mugen den troygiren
tun daz wir wollen
ritent ouch follen
hinvur iuch an den graben
sich hat ir unselde erhaben.
achilles nam dise zwene
menesteus von atene
und merionen dar mite
do huben sich die unsite
under in und den von troyge
der kunic von pafoyge.
philemenis genant
quam uf menesteus gerant
mit siner baniere
un stach im der zene fiere
uz sinen munde
menesteus enkunde.
mit sterke noch mit witzen
dem stiche vor gesitzen
er vil nider sere gewunt
die sine namen in zu stunt
und furten in hin wec under des
begeint in palimedes.
im was sin ungemach leit
mit zorne er zu reit
er quam under sie getriben
da ez e was bliben
da wart ez nu erhaben baz
da enwas nieman so laz.
so trege noch so swere
der da niht snel enwere
sturm slac stich stoz
schal geschreige ruf doz
und der harte kune man
der mit disen dingen kan.
wol bewaren sine diet
polimedi er geriet
daz er die von troyge
und den von pafagoie
brachte in harte grozze not
da kos manier der tot
achilles und agomennon
menelaus und thelamon
und ayax thelamonis son.
und da mite merion
un her diomedes
und ouch palimedes
entsament zu strichen
die von troyge wichen
der kunic philemenis.
troylus und paris
und ouch polidamas
und er eneas
und antenor
ez was wol schin daz hector
in der burc was bliben.
sie hetten sie getriben
rechte an die porten
die baniere die sie vorten
lagen da zuhouwen
in der burc die frouwen
schrigen begunden.
und schrigten alden stunden
ritter und knechte
sturm und fechte
was vor der porten so groz
daz man die stat uf sloz
und waren so benotet.
daz mit blute wart berotet
porte und mure
do die schonfenture
aller grost was
do hilt polidamas
und troylus sin geferte.
mit im beherte
daz die stat niet wart verlorn
da enwas nie dehein torn
erker noch berfrit
noch dehein zinne da mit
man schuzze und wurfe dar abe.
von der frowen ungehabe
von irme geschreige
und von klage manigerleige
und von irme ungelazze
und von dem unmazze
die von in wart gestalt.
wart hector erschalt
under in allen
was sin blut enwallen
sin herze zudrungen
enthalden sie in nieht enkunden
an ir aller danc.
so balde er uf daz ros spranc
daz sin fuz den stegereif
an dem sprunge niht begreif
helm schilt sper swert
iegelich zu siner stat wert
fater muter wip kint.
die mochten wol wesen blint
sie weinten so sere
daz was im ummere
er ensprach niet wer er reit hin
daz was sin erste begin
daz er einen schaft brach.
swen er an der flucht sach
under siner ritterschaft
den sluc er wa er in traf
und treip sie uz dem burg tor
da vant er sines folkes vor
ein unmazze erslagen.
do begunde er zu iagen
rume la iustieren
bi zwein bi drin bi fieren
volgeten die sine na
sie entsuben alle wol da
daz hector in dem strite reit.
er hette michel erbeit
uf un nider in der schare
her sluc her und dare
so dicke und so lange
daz von sime getwange
die crichen liden grozze not.
da bleip euripilus tot
der kunic von orkanie
do hup sich geschrie
uf der zinnen
there hei sie kerent hinnen
er were hinden oder vor.
sie wonden daz hector
in allen enden were
waz wolt ir mere
in swelchen enden er was
daz ir dehein da genas
ir dehein getorste biten.
sie gingen hin riten
so sere daz von siner hant
beide felt und sant
wart mit toten erfolt
sin zorn und sin ungedolt
manigen den lip nam.
die crichen hetten polidaman
vor der burg gefangen
der hette da begangen
manic wunder under in
sie furten in vaste mit in hin
polidamas solte vor der stat.
philemenen han berat
do er in berat hete
do geschach im ungerete
daz er gefangen wart
hector sach uf der fart
daz man in hine furte.
balde er nach rurte
und quam im zu troste
die wile daz er in loste
und in polidamas gesach
leider im me geschach
vil lieber ime were.
daz er gefangen were
oder bliben were tot
daz was ouch umbe die not
die ir vor vernomen hat
er forhte sin wurde nimmer rat
er dachte er muste tot sin.
da tete hector wol schin
daz er gut und leben
umbe sine truwe wolde geben
durch der troyerer heil
satzzet er sich in urteil
mit so grozzen truwen.
er mochte sie wol ruwen
ob er solde sin verlorn
die in zu herren hetten erkorn
was sin lip feile
daz quam den zu unheile
die sines leides warten.
swa sie zu karten
zu itweder hant
musten sie lazzen ein phant
lide lip und gut
biz er gekulte sinen mut
politetes ein furste.
man saget daz er turste
comen wol zu creizze
der quam ageleizze.
mit zorne und mit unsiten
uf hern hectoren geriten
daz er versuchte sine macht
als er zu quam geraht
hector enphinc den iungelinc
an sime houbet er angevinc.
und spilt in uf den satelbogen
als er uf hette erzogen
zu eime andern slauge daz swert.
do viel ienre under daz phert
der slac ginc idoch vur sich
der crichen ir iegelich
gaben rum sime slage
er were helt oder zage
achilles merkete den slac.
da der herre von tot lac
politetes genant.
er sprach ez ist ein unselic hant
die dich hat ervellet
und die diz wunder stellet
uf disme ringe
ich wene er ubel gedinge
e er hinnen scheide.
ez wirt im zu leide
mir ist leit din tot
daz tet achilli grozze not
solde er behalden han daz leben
er hette im sine swester gegeben
die er im gelobet hete.
hector der stete
hilt uf dem ringe
und wolde dem iungelinge
den halsberg uz han gezogen
von kaukaso dem herzogen
die wile er zu zoch under des.
quam her achilles
achilles zu hectore sprach
do er dise unzucht sach
waz ist daz ir ane gat
gelustet uch dirre sarewat
so keret her zu mir.
entweder ich oder ir
muz sie behalden
got der muz es walden
e ich hinnen scheide
wir bliben hie beide
entweder ir oder ich.
dirre herre ruwet mich
hector sprach daz muz wesen
ich sol harte wol genesen
wil mir got gnedic sin
achilles sprach nu hute din
hector einen slac sluc.
achilles des niht vertruc
hector sluc aber dare
achilles nam des slages ware
hector mit dem dritten
spielt im den helm mitten
durch die huben dar unde.
er sprach hute dich die wunde
die dir an dem houbet ist
die git mir des todes frist
daz was war er was gwunt
des karte er dannen alzustunt
biz er die wunden gebant.
do reit er wider alzuhant
hector hup sich im engein
ir itweder den andern ane grein
als er in wolde bizzen
was wilt du mir verwizzen
sprach er achilles
bin ich gewunt waz nu des
hat dir min wunde frist gegeben
machtu behalden daz leben.
so hilfet dich min wunde
in der selben stunde
hub er und sluc dare
hector was hant gare
und tet seinecliche
und slugen sich geliche.
uf und nider durch den rinc
der ein des andern slac enphinc
sie zogeten sich dar und here
als ein lewe und als ein bere
mit zorne und mit nide
da brunstete ir gesmide
vo dem fure daz dar uz spranc
der sturm was also lanc
daz irme itwederme nider.
beide hut und lider
und daz fleisch dar mite
beide von slauge und von snite
hangete uf die sarewat
rot wart der zindat
der da wiz solde sin.
achilles tet daz schin
daz er der sterker was
er warf in uf daz gras
daz er aller zu drant
und quam uf in gerant
er sluc in und tratte.
deheine wis er ime statte
daz er sich uf erhube
sin ougen wurden trube
sin nase begunde bleichen
daz was ein bitter zeichen
im enphilen die hende.
hector nam sin ende
do er in verscheiden sach
achilles sus zu ime sprach
got der muzze dich bewaren
din sele muzze wol gefaren
du were in dime kunne
trost und wunne
dine frunt gemeine
groz und kleine.
arme und riche
alle gemeine gliche
vater muter. wip kint
bruder swester und die da sint
den du vor soldes sin
die enmugen den tot din
verwinden nimmer me
ich wene der werlde e zuge
e din geliche werde geborn.
du hast den lip hie verlorn
durch truwe und durch ere
got gnade din immer mere
da schrigeten die troyre
sie wurfen die baniere
uf die erden.
von leiden und von swerde
waren sie alle verzaget
achilles quam in nach geiaget
da wart erslagen und ertrat
funfhundert vor der stat
die er fielen alle.
nach hectoris valle
daz lant sin schaden hete
diz grozze ungerete
und ander manic ungemach
der sint durch die schult geschach
wende hector was ervalt.
die not die wart so manicvalt
daz ichz gesagen niht enkunde
und hette ich zehen munde
do hector tot was gelegen
do klagete manic ture degen
wende ir herre tot lac.
daz lant allez erschrac
dorf burg und stat
siner sele gutes bat
vater muter kint wip
klagete allez sinen lip
bruder swester nifteln neben.
klageten um sin leben
frowe maget ritter knecht
klageten alle daz unrecht
waz woltir mere
beide burgere
gebure und koufman.
lizzen sich daz claugen an
und daz volc alle gemeine
hetten die steine
witze und sinne
turm und zinne
erker und berfrit.
und daz burctor damit
obene und unden
von dem fullemunde
beide kalc und sant
von deme dache biz an die want
kunden sie sich verstan.
sie mochten wol geklagent han
durch hectoris unheil
nu bleip ir entsament dehein teil
die troyrer do quamen
hectorem sie namen
zu der stat sie in brachten.
do sie dar nahten
do schrei daz volc uber al
und folgeten im uf den sal.
und als er nider wart geleit
do hup sich leit uber leit
man sach in zuhowen
des schrigeten die frowen
und allez daz folc daz da was
owe leider eylas
sin vater der fiel uf in
uf sprach ich enweiz waz ich bin
du were min sele und min sin.
min freude und min gewin
min riche min krone
min milde min schone
min truwe min ere
do schrigete er also sere
daz er dannen gezogen wart.
als ein stein also hart
und als ein ys also kalt
er was uz siner gewalt
bleich und missefare
hette man sin niht ware
genomen in kurzer zit.
er hette sich zu tode erschrit
do lief her paris
ane sin zu glicher wis
als ein tobender man
den bliat den er truc an
zu reiz er biz an die hut.
sin geschrei was so lut
daz mit sinen oren
nieman gehoren
mochte noch enkunde
an der selben stunde
quam er uf in gefallen.
er sprach waz hat uns allen
got an dir gewizzen
leider wir enwizzen
wie wir dich vurwinden
under mines vater kinden
daz ir noch in libe ist.
nu du eine tot bist
uns geschit nimmer mere
gnade noch ere
zu libe noch zu gute
in hectoris blute
walgeter her und dare.
biz sin harte schone vare
also sere wart verstalt
daz in helena schalt
und nam in mit der hant
un leitte in dannen zuhant.
troylus quam zu gegan
waz han ich herregot getan
wider dich sprach er eylas
daz du mich sus geuntrostet has
daz du mir den bruder min
der min herze solde sin.
also fru genomen has
und mir den lip las
waz solde ich armer geborn
nu han ich den bruder verlorn
und dar zu min liebez wip
waz sol mir nu mer den lip.
er kuste in alda er lac
deiphebus des selbes pflac
also tet eneas
und ouch polidamas
un antenor
owe liebe hector
von din eines falle
sin wir verlorn alle
die kebes bruder quamne dar.
mit einer grozzen schar
sie wisten wi gelazzen
vor leide sie vergazzen
wie sie sich verstalten
zu den wenden sie sich halten
und zu den sulen
schrigende und hulen
ir iegelich begunde
mit gemeinen munde.
versuchten sie ir stimme
so lute und so grimme
daz die stimme und die zunge
mit der bibunge
also sere uz doz
daz in die qrnquele wart groz.
und zublies alle
von ruffen und von schalle
sin muter. frowe ecuba
die hup ir klage da
sie sprach troia und ylion
waren harte ungewon
sus getaner leide
hie wus wilen heide
gras und buschee.
ez ist an der nehe
daz sich hebet die zit
da ir ane verlorn sit
o we dirre ruwe
uwer schone gebuwe
wirt zufurt als ein wint.
owe hector liebez kint
weinet alle lute
disen tot hute
ir muget alle wol klagen
ir sit an den hosten tagen
und an der groszten ere
die uch geschit mere
uf die erden sie saz
irre clage sie niht vergaz
die edel kunginne.
ir wange und ir kinne
legete sie uf ir hant
ir ougen sie bewant
und begunde weinen
wer sin herze steinen
swer sie weinen sehe.
zu weinen im geschee
adromacha sin schonez wip
die hette irn reinen lip
also sere gequalt
sie hette deheine gewalt
an sinne noch an worte
ir hangete der borte
und der schone ciclatin
und die cursne derin.
zubrochen und zurizzen
und gar zuflizzen
ir har und ir gebende
zubrochen ir hende
gar ane witze
zu crummen ir antlitze
berunnen mit blute.
man hette ir grozze hute
hette man des niht getan
sie muste den lip verlorn han
sie was vil na von leide
tot und verscheiden
under irn handen.
daz merrer teil wande
daz sie tot were
so groz was ir swere
zu sinem houbete saz helena
und sin muter ecuba
von helenen war da gehort.
halbe rede halbe wort
als ez ir in den munt quam
daz sufzen ez ir halp abe nam
nach einer langen stunde
quam ez ir uz dem munde
me geschriget denne gesauget.
sie hette geweinet und geclauget
daz ir ougen un ir munt
gar uz sime rechten stunt
pollixena der swester ein
so lute schrei und grein
daz aller der palas.
von irme ruffe vol was
sie schrigten alle gemeine
groz und kleine
daz von irme geschreige
ir stimme maniger leige
mit glichme lute wider schal.
uf und nider in dem sal
als daz buch gesaget hat
sie zugen im uz die sarwat
und wuschen mit wine
die gewunten lide sine
sie strichen wurze un krut
an sin fleisch un an sin hut
sie bestichen in allenthalben
mit balsmen un mit salben.
an den selben stunden
den herren sie bewunden
in einen turen blialt
mit borten harte wol bestalt
mit golde un mit gesteine
schone un reine.
e man in ouch bestette
uf ein edel spanbette
wart her hector geleit
da was ein phellel uf gebreit
gut und lobesam
als ez do wol gezam.
da was daz golt ane erhaben
mit guldinen buchstaben
dar in geworcht un genat
swaz plato gescriben hat
sine kunst und sine list
die zu paris genge ist
me denne anderswa
daz ist dialetica
so gut was sin geworhte.
spreche ich ez ich vorhte
daz ez gelogen were
waz sol es nu mere
er was uzzer mazzen gut
daz buch mir kunt tut
die kerzen die da waren
gesetzet um die bare
waren von grozzer ziere
dar quamen die troyre.
uzzer stat die besten
die kunden und westen
an buchen und an phafheit
list und wisheit
die huben irn sanc an
da schrigete wip un man.
durch den iemerlichen sanc
der in uz dem munde clanc
ir iegelich sanc un las
biz die nach ergangen was
do die nacht do er ginc
agomennon zu rate ginc
des morgens vil fru
und nam die fursten darzu
er sprach vernemet gliche.
arme und riche
und sehet mit welcher wise
wir gelonen parise
daz er frouwen henenan
zu crichen mit gewalt nam
sie hant verlorn den man
den ir dehein verwinden kan
nu hector ist ervallen
daz lazzet uch liep allen.
uns wirt burg un lant
des dancket alle siner hant
der uns daz liep getan hat
unser not wirt nu gut rat
achilles sere gewunt ist
mir muzzen haben eine frist
und friede und tac
zwene mande ob ez sin mac
biz er werde gesunt.
sie santen boten zu stunt
in fride gegeben wart
als ir itzunt sit gelart
waz sol umbe rede me
sie begruben ir toten als e
als ich daz buch horen saugen
rechte in funfzehen taugen
priamus sich versan
und ander sine rat man.
der er zu rate was gewon
wie er mochte sinen son
begrabe mit eren
sie begunden in leren
un raten als er bat
da was ein porte in der stat.
die da hiez tymbree
die stunt rechte gegen dem se
da hette bi ein bethus
ein got der hiez phebus
schone und riche
da rieten sie alle gliche.
daz man in da leite
die stat was ungereite
da er ligen solde
von silber un von golde
un von edelme gesteine
ein grap harte reine.
dem bethuse nahen bi
worhten stein metzen dri
ein gewelbe so getan
solde man ez gelonet han
so waz ez also schone
man hette in zu lone.
von rechte gegeben
immer riche un immer leben
vier sule stunden dar unde
an dem fullemunde
was der sule iegelich
eime lewen glich.
da was in geworht daz golt
sie waren harte wol irvolt
mit gutme gesteine
mitten niht zu kleine
beide unde un obe
zu prise un zu lobe.
da was wunder an gegraben
geschriben ouch mit buchstaben
swaz ie mochte werden
in wazzer und in erden
von fischen und tyeren
uf den sulen fieren.
daz gewelbe so schone stunt
daz ouge noch munt
nie sulches niet gesach
der munt me sulches niet gesprach
zwo sule waren rubine
zwo almetine.
an dem gewelbe was sulch pris
ez enwart nie man so wis
swer ez gesehe
der wande und iehe
daz ez ein paradise
in aller hande wise.
daz ie ich gwar wart
was sin kraft un sin art
grune rot wiz gra
daz was allez sam da
daz geworchte was so riche
uf dem esteriche.
was ein luter stein geleit
zu mazze lanc zu mazze breit
als ein stark solde sin
schone als ein sunnen schin
da leiget man in in
als ich gelart bin.
daz ich die rede kurze
sie legeten dar wurze
also maniger hande
als sie in dem lande
funden die besten
und gut westen
sie legeten bi in ein swert
daz was maniger marke wert
waz wolt ir mere.
da was grozze ere
fruwe und spete
ob er den geist hete
da wer ein paradise
man dorfte da niht der spise
sulich was der wurze smac.
daz gesteine gap den tac
gliche der sunnen
fier kerzen da brunnen
zwo zu den fuzzen
so wir sage muzzen
zu dem houbete zwo.
mit listen gemachet so
die wile sie da stunden
vurleschen sie niht enkunden
do stunt umbe daz grap
von golde manic buchstap.
mit kurtzer rede tun ich kunt
waz da gescriben stunt
von troyge von ylion
des kuniges priamus son
der starke hector hie lit
ez enwart bi siner zit
nie kuner man geborn.
des hat er den lip verlorn
ouch ist von siner hant
manic kunic von crichen lant
hie zu troyge tot bliben
der namen waren da gescriben.
als hector was bestat
sie karten wider in die stat
mit ruwen und mit swere
mit so getanen geberen
die dar zu gehorten
mit leidigen worten.
sie geswigen nie in dem tage
sie weren alz in der klauge
sie stalten manic wunder
sament und besunder
grozze unmazze
an geschreige un an gelazze.
noch me denne da vor
in was allez hector
in mute un in munde
sie hetten swere stunde
under den crichen under des
claugete polidamas.
daz agomennon were
zu lange ir richtere
er enhat die manheit
noch sterke noch wisheit
und ist dar zu niht geborn
daz er zu herren si erkorn.
uber so manigen wisen man
er entar noch enkan
noch enmac mit eren
gewisen noch geleren
eine so kreftige diet
ich wil sin zu herren niet.
sint hector tot lit
wersinnet uch nu des ist zit
diz lant daz ist gwunnen
ob wir uns kunnen
darumbe vereinen
daz wir kiesen einen
der uns nu leite
und wol bereite
mit witzen un mit sinnen.
ich wil kere hinnen
ez ensi daz mir werde
ein herre zu guten verde
den die rede ane ginc
agomennon ez enphinc
so gezogenliche.
daz dehein sin gliche
daz daz enphangen hete
er sprach ver anders tete
wen als ir gesprochen hat
der enhette es niht minen rat
uwern rat han ich gerne.
biz ich baz gelerne
so rate ich harte gerne baz
ir sult idoch wizzen daz
daz ich zu richter was genomen
daz ist von frevel niht komen
ich enhan es gefure noch gewin.
daz ich richter bin
des han ich michel erbeit
daz ist mir hute und immer leit
daz ich dar zu erwelt wart
enwere dise hervart
durch minen bruder niht geschen
ir soltet daz han gesehen.
ich enhette es mich niht underwunden
hat ir den funden
der dar zu gut ist
an der kunst un an der list
an tugende un an ere
den nemet zu richtere
sehet wer uch gevalle
dunket ez uch gut alle
der uch disen rat git
der kan harte wol da mit.
palimedes der ist wis
eine wis un ander wis
der ist vil gut dar zu
ich wene erz ouch gerne tu
dirre rat der geschach
als agomennon vor sprach
palimedes wart erkorn
daz was achilli vil zorn.
swie zorne ez ime were
doch bleip er richtere
palimedes sich zu han
sines gerichtes underwant
do was der fride ouch uz gegan
der zu einem mande was getan
priamus in der stat
sine ritterschaft bat
mit grozzer flehe.
daz ir igelich sehe
wie wol er were gereit
zu rechene sines sunes leit
ich bit es uch immer mere
durch truwe un durch ere
un durch minen willen.
swer mir achillen
von dem libe tete
mines riches er hete
also vil so er wolde
von silber und von golde
muste er immer riche sin
kune helde lazzet schin
werde. ob er uch ruwe
so leistet im truwe.
des sol doch werden gut rat
ist daz ir truwe hat
also ist hector belegen
hie ist so manic gut degen
wir suln uns harte wol erweren
un unser lant wol generen
un die festen dar mite
tut ot des ich uch bite
die rede in wol gehaugete
ir iegelich sagete
wie gerne er tete
swes er sie bete.
beide in ernste un in spot
wolden sie sin gebot
tun und leisten
zum minsten un zum meisten
do der tac uf ginc
un die werlt die licht enphinc
von der claren sunnen
do hetten sie begunnen
irre alden reite.
die herren geleitte
hectoris bruder deiphebus
dem folgete troylus
paris un eneas
und ouch polidamas
daz folc sich scharte
priamus sie bewarte
von ende zu ende
der uz dem ellende.
nam her palimedes war
uf und nider in der schar
er nam siz harte sere an
wenne er es von ersten began
daz er sie wol berichte
si riten zusamne in richte
beidersit als e
waz sol umbe rede me
da wart lip gegen libe gegeben
beide tot un leben
vuren an einer strazze
mit grozzer ummazze.
also gar gliche
als ir iegeliche
dem andern glich ist
der hie des libes hette frist
der lac andersit tot
der hie was in sulcher not
daz er na tot was
harte kume er genas
susgetan gewerbe.
ist aller der erbe
die gerne in strite sint
ir sehet wol wi der starke wint
die federn umbe tribet
so sie nirgen blibet
weder verre noch na
itzunt hie un itzunt da
in allen steten meren
also geschach den troyren.
do sie wonden tot wesen
des tages waren sie genesen
un begingen grozzen pris
troylus und paris
und ander ir gesinde
des gliche ich sie dem winde
zu glucke und ouch zu heile
ist der ritter veile
zu verlust un zu gwine.
iene von dar inne
tatenz wol an dem tage
beide zu stiche un zu slage
von lizelant quam zu gerant
ein kunic sarpedon genant
neptolomus quam im engein.
do hup sich von in zwein
groz ungeverte
sie slugen slege herte
swaz ir swert ie fant
bukeln oder schildes rant
daz lac da zuschroten
sarpedon was in noten
sin gedinge were kranc da
wen der von persia.
der quam under sie geflogen
mit philen un mit bogen
treip er die crichen hinderwert
menelaus ructe sin swert
und ayax thelamonis son
und sin vater thelamon.
und manic fursten von uber mer
un berincten mit irme her
den kunic da von persia lande
und als der herre wande
daz er helfe hete.
do geschach im ungerete
daz er dar nider wat getrat
der bleip er uf der walstat tot
wol von tusent wunden
do wart ouch siner funden
uzer mazzen file erslagen
die man sere mocht clagen
do hup sich daz alde leit
priamus da reit
eime helde gliche
er hette ouch sin riche
verlorn an dem tage.
wen daz er mit stiche un mit slage
daz menlichen werte
und vil wol beherte
als ez quam zu der wesper zit
sstarker helde beidersit
lac da also vil tot
daz in friedes was not
biz man sie begrube
e sie ez aber erhuben.
daz sie an dem andern tage
fruwe aber solden dar zage
do wart geworben um den fride
zu begrabene ir toten un ir lide
zu heilende ir wunden
die ez gewerben kunden
die wurden um den friden gesant
den gaben die von crichen lant
als sie gebeten waren.
ich enweiz zu wie manigen iaren
oder manen oder tage
verwar ich uch des niet ensage
wen ich vant es niet gescriben
des sit irs unbericht bliben
wen daz ich daz bin gelart
daz er lange gegeben wart
waz sol umbe rede me
sie taten den toten als e.
sie wurden harte wol bestat
uf dem felde un in der stat
priamus von ylion
klaugete daz mennon
der kunic da von persia
sinen lip hette verlorn da
sie waren truric alle
von des herren falle
paris den rat fant.
daz man in furte in sin lant
un begrube in nach sime rechte
under sin geslechte
sine frunt taten
als da was geraten
sie furten in zu lande.
in phellinen gewande
mit wurzen bewunden
so sie best kunden
beide wurze un gewant
do sie in brachten in ir lant
sine frunt in begingen
mit so getanen dingen
als man frunt tun sol
er wart begangen harte wol.
zu troyge in der geburde
wart do so groz turde
un so groz hunger not
daz man ein vil kleines brot
koufte um einen bisant
dicke man ez niht veil fant
palimedes do geriet
des enweiz ich niet
ob erz durch gut tete.
ez was doch sin gerete
daz agomennon wart gesant
uz in ein ander lant
umbe futer und umbe spise
agomennon der wise
wider der rede niet ensprach.
daz sines bruders ungemach
wurde gerochen deste baz
mit sime folke er uf saz
und reit gein thesidas
da theseus herre was
daz was ein harte riche lant
agomennon dar inne fant
und mit im die sine
von korne und von wine.
als er gewunschet hete
man saget daz er bete
teseum durch fruntschaft
daz er vor troyge der ritterschaft
mit spise zu staten stunde
er klage man enwunde.
da korn noch win
theseus sprach daz sol sin
ich tun ez gerne durch dich
agomennon warnete sich
mit spise eine mazze
und hup sich an die strazze
zu dem her er wider karte
man frewete sich da harte
wander was wider kumen.
mit gevore un mit frumen
als daz iar do erginc
her priamus beginc
hectoris iar zit
als ir vor berichtet sit
uzzewendic der stat.
alda er begraben lac
dar quam sin geslechte
zu eren un zu rechte
den herren sie begingen
mit so getanen dingen
der man in den geziten phlac
ez was ein harte schone tac
an daz eine
daz sie alle gemeine.
hetten ruwe un klauge
ez enwart nie tac dem tage
glich an der schonheit
her achilles dar reit
die wile der fride werte
des er da gerte.
daz wart im unsanfte da
als ir wol gehort herna
er quam dar durch schouwen
do gesach er under den frouwen
priamis tochter polixenan
die selbe maget im nam
daz beste daz er hete
sterke und stete
im half mannes herze niet.
sint er dar ane geriet
daz in des duchte
daz ir varwe luchte
gliche wol der sunnen
im was gar entrunnen
der tugende der er ie gwan.
unz dar was er gewesen ein man
do zuginc im der manheit
er bleip in einer cranheit
durch polixenen minne
uzzen und innen
was er aller vurkart
er sprach owe daz ich ie wart
ich mac mich harte wol schamen
daz mir durch eines wibes namen.
mannes herze ist engan
ich forchte ich muzze den namen han
daz ich heizze ein wibe tore
ez engesach nie ougen noch ore
daz wunder nie gehorte
ioch enquam nie mit worte.
uz menschen munde
waz mir an dirre stunde
von minen ist worden kunt
min ore min ouge min munt
un daz man ubet mit disen drin
daz ist trifaldic sin
sprechen horen und sehen
daz ist verlorn des muz ich iehen
daz min munt nie gesprach.
noch min ouge nie gesach
noch min ore nie vernam
un in minen mut nie quam
daz ist in hone wis mir kumen
un hat mir selber mich benomen
um eime andern gegeben.
swie sere ich dar ane streben
daz ich wider werde min
so muz ich doch der frowen sin
die min deheine achte hat
und daz eine min wurde rat
daz ich irn bruder han erslaugen.
deste mer muz ich nu vertraugen
des ich do zu kune was
owe leider elas
mir were also mere
daz ich narcissus were
der harte schone iungelinc.
der uber einen brunnen ginc
un sine schone dar inne sach
un wider in sprach
er wonde ein wip ersehen han
uffe gnade un uffe wan
uf dem brunnen er lac
einen sumerlangen tac
und flehete und bat
unz er an der selben stat.
von swere un von leide
muste vurscheiden
ich wolde e haben den tot
denne an dem libe sulche not
wer alle diese werlt an mich gewant
und lute und lant.
die sterke von samsone
die schone von absolone
un salomonis wisheit
und dirre werlde richeit
an silber und an golde
umbe minne ich ez geben wolde.
ich phlac zu schuldigene die man
die sich daz gemach liezzen an
daz sie mit wiben gerne waren
solde ich biz zu tusent iaren
leben und dannoch vort
mich solden ruwe ie wort.
daz ich sie ie gesprach
so gerne hette ich sulch gemach
ich were eime wibe so undertan
wolde sie mich da heime lan
ich blibe zu den ziten
hiezze sie mich uz riten.
ich were gereit und rite
ich folgete ir alles des mite
swaz sie gebute oder bete
swaz sie ioch mit mir tete
daz wer mir allez liep
wa nu bote und briep
do rief er eime knappen dare
und enblozzete im gare
sin leit und sine swere.
wie deme dinge were
er sprach vernim daz ich dir sage
mine not und min klage
un hilf mir dar zu stillen
immer durch minen willen
ich muz dir immer wesen holt
daz hastu harte wol verscholt.
du were mir ie heimelich
so dir got nu sich
wie ich mine wise anegeva
mir enwerde polixena
da horet anders niht zu
wen daz ich mir den tot tu.
nu kere hine wec balde
daz ich den lip behalde
als liep als ich dir bin
rit hin zu troige in
un sage der kuneginne
der tochter ich da minne.
minen dinst immer mere
ich klage ez harte sere
un wil ez immer mer klagen
daz ich hectorem han erslaugen
des sten ich ir zu buzze
sie tut mit mir die suzze.
zu gnaden und zu rechte
als mit irme knechte
sie mac mich heizzen ob sie wil
von der swarten unz an daz swil
zuhouwen und zusniden.
daz wil ich gerne liden
doch daz ich blibe
lange in disme libe
daz sol ir wesen harte gut
ob sie mine bete tut
wil sie mir ir tochter geben
so wil ich dar ane streben.
daz sie behalden ir lant
so hant sie sie wol bewant
ich fure sie zu lande
und zire sie mit gewande
mit golde un mit gesteine
ich gebe ir mine gemeine.
un allez daz ich ie gwan
und swaz ich geleisten kan
un wil sie haben zu einer e
ich enweiz waz dir saugen me
wirbez so du best kans
un als du mir gutes gans
und ob du vor der muter macht.
so sage der tochter gute nacht
un minne dinst dar mite
und laz sie wizzen wes ich bite
lichte hilfet min bete
der bote leiste und tete
als er gebot un bat.
er reit hin in die stat
ungeworben er niht enliez
allez des in sin herre hiez
von worte zu worte
swaz dar zu gehorte
er warp sine mere.
baz denne er were
von hern achillen gelart
als da geworben wart
daz da zu werbene gescah
die kuneginne ecuba sprach
daz ir hie geworben hat.
des wil ich gerne suchen rat
an minem manne vurbaz
ir wisset selbe wol daz
daz ez ubel gezeme
daz ich mich an neme
ein sulich dinc
keret hin wider iungelinc
und saget hern achille
daz mir sin wille.
und sin bete wol behage
an dem dritten tage
kumet un horet mine wort
unz danne han ich erhort
wes ich antworten mag
also schiere im der tac
von ir gegeben wart
der knappe hup sich an die vart
un tet dit sime herren kunt.
do achilles die rede verstunt
daz im tac was gegeben
der zwivel ginc im an daz leben
die vorchte im underwilen brachte
daz er im leide gedachte
als danne die hoffenunge nach quam.
und im die angest abe nam
so vil er wider in daz leit
dise zwifaltickeit
wiste in hin un dare
des wart der herre missevare.
fru und spete
die zeichen er alle hete
an libe und an swere
die der minnere
an siner not zu habende phlit
zuhant bi der selbe zit
daz er qual an minne
versuchte die kuneginne
ecuba an priamo.
ob er des were fro
oder ez im leit were
daz achilles der gewere
hette boten zu ir gesant
un bute burge un lant
un silber mit dem golde
ob man im geben wolde
sine tochter polixenan
priamus des under quam.
an alme sime libe
er sprach zu sime wibe
min fleisch und min gebein
werde zu eime steine
e danne daz geschee
frowe enredet ez niht me
also liep als ich uch si
wenne hette er der richtume dri
der er nu einen hat.
ez geschee an minen rat
wen als ich bescheide
lazze ich von dem leide
daz er mir hat getan
so wil ich gewisheit han
daz er gemache
ich enruche mit welcher sache
daz ich mit fride blibe
ich gibe im zu wibe.
mine tochter an sulch gedinge
daz er ez dar zu bringe
daz diz folc hinnen kere
vurliese ich lant un ere
so veliese ich die tochter dar zu
des ist bezzer daz ich tu
mines schaden ein teil
den ich an ein unheil
valle zwirnt also groz.
er enist niht min genoz
noch mir gliche geborn
e min lant si verlorn
und min ere zursliffe
so ist bezzer daz ich griffe
an eine nider geburt
die wile ecuba sine wurt
und sinen willen vernam
hern achillis bote quam.
als er gebeten was
un als er uf daz palas
do zu der frowen solte gan
so vant er polixenam stan
hubesch un wol gezogen
in des sales swibogen
er gruzzete sie stille
un sagete ir von achille
holde minne un allez gut.
schone presente un einen hut
daz ir sin herre hette gesant
gap er ir stille an ir hant
der bot ginc verbaz
da frowe ecuba saz
harte wole sie in enphinc
un sagete im alle die dinc
als ir vor vurnomen hat
irs mannes wort un rat.
der bote im liebe gedachte
an sinen herren er brachte
den rat un daz mere
daz ez komen were
als ers uf hette geleit
sie sint alle bereit
zu tune uwern willen
ob ir muget gestillen
ir leit un ir ungemach.
swaz in von uch ie geschach
des ist gar vergezzen
ir hat uch vermezzen
ir wollet in fride gwinnen
da werbet nach mit sinnen
mac in der friede werden.
so geschach uf diser erden
uwern vorvarn nie
sulche ere als uch hie
ist erboten un geschiet
nu ensumet uch niet
gerne sprach achilles
got der lone dir des
du hast vil wol dar zu getan
ich wil ouch niht dar abe lan.
ich wolle halden dinen rat
swie ez mir darumbe ergat
sin herze begunde wanken
von manicfalden danken
waz er tun wolde
oder waz er tun solde
waz er tun mochte
waz im zu tune tochte
wie er ez ane vinge.
mit wie getanen dingen
er sine not verwunde
welchen rat er funde
daz sin wille gesche
ez was an der nehe
daz im zuginc die nacht
im was vil na der macht
von gedanken zugangen
in begunde sere erlangen.
daz ez queme an den tac
die wile er an dem bette lac
von minen hette er sulche not
sin herze birt und sot
als ez dann gerne tut
so des iungen manne mut.
zu dem ersten wirt geleit
an ein unversuchte erbeit
achilles lac in quale
von male zu male
von stunde zu stunde
er mochte noch enkunde
des tages niht erbiten
her hiezze bi nacht riten.
die crichen er besante
eine stat er benante
dar die herren quemen
und sine wort vernemen.
sie quamen alle an die stat
dar sie der herre kumen bat
des morgens vil fru
achilles ermannete du
mil menliche er sprach
daz im zu sprechene geschach.
ir herren mich dunket gut
daz ir minen rat tut
wenne ich wol raten tar
ez ist rechte daz seste iar
daz ir her comen sit
duchte es uch des ist zit.
daz wir hinnen keren
daz wir hie lenger weren
daz weren unsinne
wir han sie dort inne
sere benotet
un irn houbet man ertotet
un manic wunder mit in gestalt
so tun wir in gewalt
nam her paris elenam.
also tet thelamon esionam
waz solden wir darumbe her
mit schilde und mit sper
wir keren heim zu lande
menelaus hat es schande
daz er ie her quam
umbe frowen helenam
die sin zu manne niet enwil.
da heime ist schoner frouwen vil
die im baz gezeme
u harte rechte bequemen
zu sime rechte
an gute un an geslechte
ich wil niht lenger bliben hie
ez ensolde so manic helt nie.
und so manic kune degen
um ein niht hie sin gelegen
wir lazzen wip und kint
die mit uns ein blut sint
da heime iemerliche
un varen in fremde riche.
in unsern eigen tot
des geschit von mir mer dehein not
von athene der herzoge
stifte zu eime gezoge
mit so getanen worten
die zu gezogen horten
und mit grozzen unwille
sprach er zu achille
edel helt achilles.
nu berichte mich des
tut irz durch iamer daz ir klaget
oder sit ir verzaget
ir hat vil ubel getan
ir soldet es niht geredet han
ich wider rede ez eine.
ich enweiz waz ez meine
were uch misse gangen
un weret ir ioch gevangen
an einer tot vehe
ob ich uch gesehe
an sulcher gebere
ich wonde ez zageheit were
sie begunden aber zulegen.
beide mit stiche un mit slegen
von dem gezelden unz an dem graben
alsus wart die not erhaben
alda reit ein criche unde
der zu rosse wol kunde
resus was er genant.
aresse hiz sin lant
der was von richer gebort
der reit vor und vort
mit sime swerte albare
priamis son nam sin ware
der deiphebus hiez
sime rosse er den zoum liez
als er im gehancte
gein reso er sprancte.
und spilt in mitten enzwei
un begreif daz ros un schrei
sin zeichen lute uberal
sin stimme gein der stat schal
in horten schiere
sine frunt die troyre
sie rurten ros un phert
und versuchten ir swert
mit sulcher unmazze.
daz velt un strazze
von den crichen vol lac
palimedes erschrac
der crichen richtere
un diomedes der gewere
die lizzen beide dar zu gan
die crichen weren endan
bliben in den sweren
ob comen niet enweren.
von salemine thelamon
und priamus son
sisileus genant
die quamen zu samne gerant
sie versuchten beide ir macht
thelamon der sige vacht.
an dem bastharte
sin bruder zu karte
deiphebus der adel son
eine bestunt thelamon
dise herren zwene
menesteus von athene
der brachte thelamone
helfe vil schone
menesteus uf ein ros saz
daz da deheinez baz
an sprungen un an gelazze
hette bezzer mazze.
des warf er ez dar un her
mit dem schilde un mit dem sper
un mit deme swert
geschuf er des er gerte
beide zu stiche un zu slauge
da floch der helt un der zauge
swa der herre zu reit
troylus der helt gemeit
un der herre eneas.
un der kunic polidamas
die riten im engeine
den widerstunt er eine
zu ranten die sine
die von salemine
deiphebus do benotet wart
ir was so vil zu gekart
daz er sich niet mochte entsagen
im wurde da sin ros erslagen
idoch er uf daz ros quam
daz er reso da nam
als ir vor vernomen hat.
doch getet er es guten rat
er satzete sich zu gewere
daz er under dem here
mit sines eines hant
manigen valte uf den sant
beide tot un gewunt.
palimedes in bestunt
der crichen richtere
daz was im harte swere
daz er in turste bestan
un liez hin gein im gan
un sluch im einen sulchen slac
daz im sin helm aller erschrac
der kune palimedes
der erholte sich des.
er treip uf in sinen schaft
mit vil sterclicher kraft
hie im uz bider hant
der stich im kume widerwant
er mochte des stiches niht genesen
e was da not gewesen.
nu wart da also groz strit
daz des folkes in beder sit
also vil dar nider lac
unz biz an den tac
wart da nie grozzer not
also vil lac ir tot
paris den sinen begreif
do er uf die erden sleif
als do er solde fallen.
er nam in in allen
als er in hette berat
do vurte er in gein der stat
er enwiste ob er genas
vil harte leide im was
wende er zwifel hete.
waz er im tete
iedoch er niet enbeite
uf deiphebun er sich leite
und schrigete vil harte
zu dem munde er im warte
und besach sine wunden
bi den selben stunden
deiphebus in entsup
sine ougen er uf hup.
iemerliche er in ane sach
mit halben worten er sprach
paris bruder lieber man
ich enmac noch enkan
des libes lenger haben frist
ob dir min sele liep ist
so kere zu strite
und rich mich bezite
an im der mich gewunt hat.
min wirt deste bezzer rat
un la dir leit sin mine klage
ich erlige hute an disme tage
un lige bi dir tot nider
sprach paris zu im wider
oder ich gereche min leit
eya nu unselickeit
wie ist uns nu sus geschen
wil unser got niet sehen
was haben wir wider got getan
daz wir gluckes niht enhan
nu walde es got ob ich gesige.
oder tot hie belige
got wolle daz ez wol erge
ich wil mit palimede
noch hute zu ringe
swie mir da gelinge
er nam kocher und bogen
mit zorne un mit unhogen
saz er uf un reit
zu creizze harte wol bereit.
als er quam under des
hette palimedes
sin harte vil gevalt
paris der helt balt
spin sinen bogen un schoz
durch man durch schilt durch noz
da der man uffe saz
sarpedon der gesach daz
un reit mit im in den strit.
sie hetten es beide grozzen nit
un begunden ez vil ho wegen
daz palimedes der degen
der crichen richtere
sulich lewe worden were
wande er freisliche
eime lewen gliche
sin leit ginc anden
swaz im quam zu handen
daz was allez verlorn
sarpedone was die rede zorn
un quam uf in gerant
des liez er da daz beste phant
daz er geleisten kunde
im wart ein sulich wunde.
e er ie slac gesluge wider
so lac er tot dar nider
paris aller erschrac
do sarpedon tot lac
un sin bruder was erslagen
wolde er daz han vertraugen
un von dannen wichen
so mochte er glichen
dem bosten der ie zu rosse quam.
sin ros er mit den sporn nam
un quam uf in geraht
sin ros was verdacht
mit einer koverture
gliche eime vure
schein der rote zindat
uf siner sarewat
un an dem schilde daz golt
paris reit mit ungedolt
mit eime hurninen bogen
quam er uf in geflogen
e sin gener wurde geware.
so hette er geschozzen dare
tusent phile afer ein
in den fuz un in daz bein
in den arm un in die hant
swa sin phil state vant
ez were da oder hie
da geloc im sin ram nie
manigen phil er in in schoz
daz blut so sere nider goz.
wer er von zehen liben
er muste tot bliben
ez ist uch allen wol kunt
so im des blutes entstunt
so mochte er genesen niet
des vil er nider un verschiet
der kune palimedes
do schrei diomedes
menelaus un agomennon
vlixes und thelamon
ayax und thoas
und swaz der crichen da was.
die ranten zu alle
ir vinde mit schalle
riten in engeine.
mit starc handigen zeinen
har vro vil gemeit
gein dem crichen do reit
der vil schone paris
wenne er ere un pris
an dem herren hette beiaget
des quamen die sinen zu geiaget
uf ir sinde geriten
der zit wart da me gestriten
den in allen den iaren.
sint sie dar komen waren
den crichen entstunt ein ubel tac
daz ir richter tot lac
des was in missegangen
ir wart da vil gefangen
beide erslagen un ertrat
die von troyge uz der stat
gwnnen die ubern hant.
die crichen wichen zuhant
un die troyger in nach
die da fluhen den was gach
uber daz gevelde
hin zu dem gezelde
da wurden sie inne
bestanden mit unminne
ez gin da an ein fechten
mit herren un mit knechten.
un mit den sarianten
in die herberge sie in ranten
daz sie dar inne funden
oder finden kunden
daz was allez verlorn
win fleisch un korn
silber golt un gewan
un swaz man ioch dar inne fant
von schatze oder von spise
da volgete parise
ein vil kreftigiz here
er karte hin zu dem mere.
zu den schiffen sie ranten
mit gewalt sie sie verbranten
al bi dem stade
da were in geschehen groz schade
die schif weren in alle verbrant
wen daz dar zu quam gerant
ayax von salemine
un die gesellen sine.
ayax rief die crichen an
ich engesach nie so manigen man
un so manigen ritter ervelt
so manigen uz erkorn helt
in so grozzer schonferture
wert helde dem vure
daz uns die schif bliben
wir mugen niet becliben
ob wir sie verliesen.
sullen wir den tot kyesen
so ist ez also wehe
hie in grozzer nehe
als langer gespert
swelich ritter des gert
daz er gut wort habe
der folge mir an die habe
ich wil noch die schif gevern
wolt ir mir sie helfe wern.
e er gespreche daz wort
so quam er uf sie gehort
ouch wart er bestanden
mit heldes handen
ouch sazten sie sich zu were
daz er uf dem mere
der schiffe vil generte
da wart der strit so herte
daz daz mer un sin flut.
nicht enwas denne blut
me danne einer mile breit
der herre menlichen streit
un hilt sich in hart
unz im ein rum wart
hin zu den schiffen
da weren sie besliffen
wen daz er alleine
sie troste alle gemeine
den daz ayax der degen
sie weren alle tot gelegen.
in dem ellende
von ende zu ende
die schif er wol bewarte
swa er hine karte
da tet er schaden uber schaden
sie waren bedersit irladen
mit vil grozzen leiden.
e sie begunden scheiden
ayax beginc vil grozzen pris
noch grozzern bezalte parys
als ich gescriben vunden han
die crichen wurden so endan
daz sie enwisten ware
sie wurden des wol geware
wer achilles da gewesen.
ir were tusent da genesen
der nie dehein genas
wenne er da niht enwas
achilles un sine dit
quamen des tages uz niet
in den strit noch uf daz felt.
er hette ouch sin gezelt
vor dem roube wol behut
da enwas kein ritter so gut
der zu sime gezelde queme
oder ich da neme
paris wunder da beginc
er sluc und vinc
swaz er bereit oder vant.
des kuniges sun von tracen lant
ein criche harte wol geborn
hette den arm da verlorn
gewunt von maniger wunde
der bat sich zu den stunden
brengen da achilles was
er sprach wie ubel du getan has
an disme tage hute
ouch han dine lute.
an uns untruwe getan
ich enkan des niht gelan
ich ensage dir eine warheit
du hast dine kunheit
zu einen bosen ende bracht
da ist ubel gedacht
daz wilt du follen bringen
ubel muzze dir gelingen
nu du in disen landen.
wirbes unse schande
als er sprechen solde vort
do zugingen im die wort
mitten in dem munde
im nahete die stunde
die mit dem tode dar quam
un im die sprache benam
des gesweic der von trace
do quamen von aiaze.
die bote gerant
sie hette ir herre dar gesant
un hiz mit flehen un mit siten
harte gutlichen biten
den kunen achillen
daz er durch sinen willen
wolde comen in den strit
ayax hette ubel zit
un suchet truwe an dich.
edel ritter nu sich
ob du im zu helfe comen wilt
im ist zuhouwen sin schilt
un alle sine sare wat
sin swert er an den knouf hat
aller zubrochen un zuslagen
un heizzet dir sine not klagen
wir sin alle endan.
du wolles ez dich erbarme lan
wir kumen nienemer in unse lant
uns sint die schif gar verbrant
du enwolles den ein dar zu sehen
uns enkan gluckes niht geschen
swie sie geteten
oder swie vil sie gebeten
swie sie geliezzen
swaz sie im gehizzen.
daz was allez ein wint
er saz rechte als ein kint
daz er nie dar gesach
noch ein wort nie gesprach
die crichen weren gar erlegen
wen daz ayax der degen
in behilt ir macht
ouch half in die nacht
die von troyge in treip.
daz in der schiffe ein teil bleip
die nacht treip sie dannen
paris mit sinen mannen
zu herbergen karte
bi der stat er warte
waz sin bruder tete
ob er den lip hete
do vant er in als er in liz
deiphebus bat und hiz.
daz er wurde bestat
rechte an die selben stat
da sin bruder lac hector
paris als da vor
veinte un schrite
bi der selben zite
zoch er im uz den schaft
do zuginc im der kraft
als im der schaft uz quam.
deiphebus sin ende nam
sie furten in zur stat in
priamus quam engein in
un sin muter ecuba
groz geschreige wart da
ecuba und priamus
beide klaugeten si sus
wie solden wir verwinden
daz leit von unsen kinden.
daz uns alle zit geschit
hetten wir anders leides niet
wir musten doch von swerden
zu leide wol werden
sie begunden ouch dar mite klagen
daz sarpedon was erslagen.
wunderlichen sere
waz wolt ir mere
sie wurden wol zu rechte
geklaget von irme geslechte
rechte um die selben zit
klageten die crichen ander sit
daz in zu klaugen geschach
daz was ein michel ungemach
sie hetten dehein gewisheit.
daz was ein ander leit
sie hetten richters niet
von pyro nestor do rit
den crichen einen guten rat
er sprach swelich man herze hat.
der gedenke dar an
wie er sulle wesen man
als ich uch bescheiden
in sorgen un in leiden
sol man den kunen man ersehen
ist uns hute misseschen
uns geschiet morne lichte baz
von dem so rate ich daz
gehabet uch zu uwer manheit.
zu den eren gehort erbeit
wollen wir ere beiagen
so muzzen wir erbeit tragen
unser richter ist tot
nu ist es uns nichtes so not
als daz man einen andern neme.
der uns zu richter gezeme
un wer gezeme daz darzu
beide spate un fru
den her agomennon
wir sin sin wol gewon
un erkennen sine site
er ist biz her gewesen der mite
mit vil grozzen truwen
erkisen wir einen nuwen.
des wir kunde niht enhan
uns mac lichte missegan
un als sine wort waren gelegen
do lobeten sie den degen
er hette wol geraten
sinen rat sie taten.
agomennon der helt
wart andwerbe erwelt
mit grozzern eren den da vor
daz gerit der alde nestor
an dem andern tage vru
griffen sie aber dar zu
an dem dritten alsam
der vierde mit strite zu ende quam
an dem funften dar na.
geschach ouch alsam da
an dem sesten ouch da geschach
leit und ungemach
beide zu stiche un zu slage
hetten sie die siben tage
binnen der wochen
wurden alle die gerochen
die bi sehs iaren
unz dar geslagen waren.
daz velt daz lac toten vol
sie bedorften gutes frides wol
sie begonden nach dem fride streben
der wart zu sehs manden gegeben
waz sol der rede mere
der crichen richtere
der kune polidamas
genoz in dem tode des
daz er lebende was ein degen.
sin wart am dem tode wol gephlegen
man legete sin fleisch un sin gebein
in einen edeln mermel stein
da stunt uffe gescriben
wie er in strite was bliben
an dem steine man ouch las
weilches geslechtes er was
gescriben man ouch da vant
sine burge un sine lant.
deiphebus un sarpedon
wurden in der burc zu ylion
mit flizze begangen
do daz was ergangen
sie schuffen beidersit ir gemach
daz in zu tunde geschach.
der crichen in rede heten
mit wie getanen reten
sie gerieten oder gedechten
daz sie achilles brechten
zu schilde un zu swerte
daz volc sin sere gerte
daz enwas wunderes niet
wenne man in mer entriet
den der andern dehein.
agomennon wart in ein
daz man an in versuchte
wes er geruchte
waz man im tun solde
zu liebe. un waz er wolde
daz versuchten zuhant
die da wurden zu im gesant
uf dem felde
in sime gezelde.
achillen sie vonden
er gebarte in den stunden
als er hette den zan swern
er enwiste was er solde gern
oder wes er geren mochte
die minne in so drochte
un hette in so sere gedrocht
lege er an einer socht
im wer vil baz gewesen.
er enmochte niet genesen
wen daz er des genas
daz im sin herze starc was
un also veste un also starc
daz nie so vestes niet enwart
um daz er also leidic saz
idoch er niet vergaz
gegen den herren er ginc
harte wol er sie enphinc
er sprach ist hie icht des ich han
da sult ir uber gebieten lan
un gebieten selbe zu mir.
sie sprachen got lone dir
sie viere gingen rune
in den palunen
vlixes der wise man
der was der es began
er sprach wir sin zu dir gereiten
des wir dich sullen biten
mugen wir des gezwidet sin
so wirt des vil wol schin.
daz du gut frunt bist
daz dir zu mute nu niet enist
als dir wilen was gewon
daz clauget agomennon
und ander unse fursten
wir solten ob wir tursten
dir raten dine ere
der hast du noch mere
den die andern alle.
din ere louffet mit schalle
du hast harte guten pris
un bist des doch niet wis
sint du daz bezzer teil has
daz du so gerne dar abe las
al bistu starc du bist ein kint
ob dir dine ere liep sint
grif zu un beherte
un wirt unser geferte.
dir enstet niht wol daz
daz du durch einen kranken haz
dines swertes has verzigen
salt du nu stille ligen
durch eine sulche vehe
so ist ez also wehe
daz ich dir sage minen mut
als vrunt frunde tut
als ich ez dir lenger hele.
die ere zufert als daz mele
un zustubet als ein melm
du ennemes aber dinen helm
dinen schilt un din swert
ez enist der rede niht wert
daz du zurnes wider die
die dir din ere riten ie
achilles do antworte
ez enqueme nicht miner geborte.
un ouch miner stetekeit
un ouch miner manheit
daz durch uwer flehe
icht des geschee
daz mir laster were
ir sit so gewere
un so biderbe un so wis
ir rtent mir des deheine wis
daz ich daz ane ge.
daz mir niht wol ste
ez were wider minen eren
solde ich zu strite keren
sint daz min bete un min rat
nicht vervehet noch verstat
noch dehein gut ende
ich was in ellende
durch uwer ere her komen
nu enwolt ir mir des niht gefromen.
des ich gebeten hete
ob ich uwer bete tete
daz were al der lute spot
ich tun es niht sam mir got
ich rede es niewen da bi
ich wene es wole um uch dri.
daz uch min liep liep ist
nu gebet mir eine frist
unz ich mich versinne
wes ich beginne
der alde nestor sprach dar zu
nu hore achilles waz du tu
la faren dinen zorn
wir sin alle verlorn
wilt tu uns geswichen.
armen un richen
uns geschiet dehein ere
versinne dich un kere
zu den mit den du salt wesen
unser weren tusent genesen
ob du bi der zite.
wers in dem strite
do uns paris uber ginc
un unser volc uns abe vinc
un uns manigen ersluc
achilles sprach der rede ist gnuc
des ich nu gesprochen han
des wil ich niht abestan
swaz mir ioch geschit
so wandele ich mine wort niet
do er gesprach underdes
sprach ouch diomedes
was sullen wir flehen disen man.
er enweiz noch enkan
noch daz ubel noch daz gut
hettet ir minen mut
ir lizzet die rede gare
er ist bleich un missevare
un vil ubel getan
wie wol ichz ersehen han
an ougen un an wangen
der herre ist gefangen.
un gar verzaget
um ein wip oder um ein maget
wir biten in niet mere
ob ez achilles were
wenet ir niht er tete
wes in der boste bete
der ie zu crichen wart geborn
ez ist mir uzzer mazzen zorn
daz wir umbescheiden.
hinnen sullen scheiden
do zurnte her achilles
un sturte sich under des
daz er niht ubels sprach
wizzet ir icht wie daz geschach
er wolde gewis sin des.
der her palimedes
sin gewerp hette vernomen
des was er sere under komen
leide er im gedachte
sin zorn in doch brachte
ein teil uz der vart
daz er ubel sprechende wart
er sprach her diomedes
wizzet ir icht des.
swie kune so ir sit
nu versumet ir uch nicht in zit
so sult ir keren hinnen
mit grozzen unminnen
mit zorne un mit leiden.
sult ir hinnen scheiden
sie weren comen zu gezoge
wen daz ir unhoge
wart uf gehalden
von nestor dem allden
un von vlixe dem wisen man
doch schieden sie an ede dan
do sie widerquamen
un die crichen vernamen.
achilles rede uf sine wor
beide vor un vort
wart daz mere gebreit
ez was in allen samt leit
sie clageten ez harte sere
doch sprach ir richtere
wir haben achillen.
wir mugen unsern willen
mit deheinen dingen
nimmer vollen bringen
sine wort sint so veste
mich duncket daz daz beste.
daz man sinen willen tu
ez ist uns also wehe fru
daz man hinnen rite
als man langer bite
sin bruder menelaus
der antwurte der rede alsus
were achilles nie geborn
hie ist so manic uz erkorn
helt von unsen landen.
wir haben es schande
daz wir hinnen kereren
un einen des gewerten
daz tusent zu laster queme
achilli vol gezeme
daz im unsrer ere.
so leit niht enwere
solden wir nu keren wider
nu lit hector dar nider
der uns daz leit allez tete
solde achilles bete
me danne mine vor gan
daz were ubel getan
wa bi dunket uch des
sprach her vlixes.
ir sit uns liep beide
doch ist dar underscheide
under uch un ime groz
nu wiset wa ist sin genoz
von wem ist uns die ere geschen
oder wen hat man gesehen
also dicke zu kreizze
mit blute un mit sweizze
berunnen un begozzen.
un gewunt von den schozzen
mit swerten gehowen
durch helenam die frouwen
und durch parisen
sullen wir in werwisen
un von uns schalden
der uns hat behalden
wen sin eines lip
weder kint noch wip.
gesehen unser nimmer dehein
als an dem tage wol schein
do er zu felde niht reit
daz was daz groste leit
un daz groste ungemach
daz uns hie ie geschach
diomedes sprach sine wort
als ir herren hat gehort
waz vlixes geredet hat.
daz ist ouch min rat
daz man griffe dar zu
un achillen sinen willen tu
wir wollen keren hinnen
im zu liebe un zu minnen
nu er es niht wil enpern
so sullen wir in des gewern
wen so getane sache
cumet uns zu gemache.
des ensol deheine widerrede sin
dirre rat der ist min
sehet wie er uch gevalle
sie sprachen wol alle
un als sie vare wolten
un sich bereiten solten
als ez vor geredet was
do widerredet ez calcas
ir hat ez ubel uf geleit.
ir varet ane wisheit
blint un unversunnen
unse gote ez uns vergunnen
ob wir hie deheinen pris beiagen
wie dicke sol ich wissagen
daz ich gewissaget han.
dis landes enmac niht bestan
wolt ir beherten
die ez uns biz her werten
den ist missegangen
erslaugen un gefangen
ist ir daz bezzer teil.
unse gelucke un unse heil
nahet uns alle tage
daz in der wissage
da zu blibene riet
des widerredeten sie niet
sie entorsten in niht widertriben
des musten sie bliben
daz volc zureit un zuginc.
menlich schuf sine dinc
als im do gut was
un als sie larte calcas
do sie waren gescheiden
zu sorgen un zu leiden
bereitten sie aber ir lide
in zuginc tag un fride
hin gein der abunt stunde
ir iegelich begunde.
sich bereiten zu ringe
un e die nacht erginge
waren sie alle bereit
zu der alden erbeit
do der tac uf ginc
sie riten wider in den rinc
wol zu gereche als e
die herren da von uber se
gegen den troyren.
bie zwein bi drin bi vieren
al einzeln dare
dar nach schare uber schare
do entstunt in der tac
gein dem stiche der slac
nach dem stiche un nach dem slage
grozze ruwe un klage
umbe toten un gewunden
die crichen necunden.
bezalen deheinen pris
troylus un paris
mit sper un mit schilde
namen in daz gevilde
beide creiz un velt
sie triben sie in die gezelt
die crichen daz kume beherten.
daz sie die gezelt gewerten
vor roube un vor brande
wen daz die von dem lande
vor der nacht enmochten
sie hetten da gevochten
daz in nimmer mere.
dehein leit enwere
von den crichen geschen
sie neliez die nacht niet gesen
des karten sie zu der burc wider
weder e noch sider
enwart in also kurzer zit
nie gestriten so groz strit
noch sulich slachte
ane zal un an achte.
bleip da vil manic man
den ich genennen niht enkan
wen is gescriben niht envant
wie ir deheiner wer genant
sie schuffen ir gemach du
an dem andern tage fru
do der tac begonde schinen
sie blisen ir busynen
un ander ir herhorn.
ir alde ir nuwe zorn
wiste sie an die tobeheit
ir igelich gein dem andern reit
daz er den tot da kure
oder iener den lip da verlure
der gegen im quam.
swer daz wunder ie me vernam
daz in dem tage geschach
daz iamer daz ungemach
die sorge die swere
swer so er were
un erz gesehen hette
sime herzen ez we tete
sulich was ir not
ez was allez sament rot.
da der strit bi was
ez were felt oder gras
ez wer mer oder sant
oder ros oder gewant
schilt oder swert bare
daz wart allez ein vare.
dem roten blute glich
wart der dinge igelich
der ich vor gesauget han
troylus liz dare gan
diomedes dar engein
da hup sich under in zwein
der starke zorn und nit
des ir vor bereitet sit
wie ez under in quam.
umbe frowen briseidam
die minten sie beide
der eine zu leide
der ander zu liebe
mit boten un mit briebe
der eine sie der minne bat
der ander hette sie gehat
sie gingen sich under howen
umbe die selben frowen.
als ein eber un ein bere
bi wilen mit dem spere
under wilen mit dem swerte
sweder ir baz werte
swertes ecke oder spheres ort
daz wart da langer geurbort.
troylus von ylion
de kuniges priamus son
der sluc im in richte
zu ir aller gesichte
eine wunden so sere
ob er tot were
daz was den sinen unkunt
so sere was er gewunt
als im der slac wart.
sin ougen waren im verkart
im was der sprache zugan
eime toten glich getan
do daz troylus gesach
nu horet wie er zu im sprach
wie nu helt kune degen
ir hant zu lange hie gelegen
uf dieser erden
was sol der gewerden
von der minne ir siech siet.
enbietet ir daz ir hie lit
ist daz sie uwer angest weiz
sie kumet her in den creiz
und vure uch hinnen
ir muget von irre minne
harte wol noch genesen
lazzet uch niht leit wesen
daz ir durch eine vrowen
hie liget zuhouwen.
diese spehe rede un wort
hette agomennon gehort
der crichen richtere
im enwart nie mere
also harte leide
als im was beide
umbe diomedis schande
un umbe daz er wande
daz der crichen vil erslagen lac
er sprach hute si min leste tac.
ich engereche diz leit
als erz gesprach er reit
daz er ez mochte gerechen
ich hore daz buch sprechen
daz erz so wol tete
ob er die helfe hete
er hette sich harte wol entsaget
sie waren alle verzaget.
sine geselen un sine geverten
des enmochte er nieht beherten
troylus im do abe sluc
den helm den er uffe truc
diomedes wart betoubet
wen im an in houbet
troylus sluc einen sulchen slac
daz im sin hirn alzu schrac
un im uz ran daz blut.
des verzagete der helt gut
er muste harte wol verzagen
im was sin houbet so gar zuslagen
daz im daz blozze hirn bein
in der wunden uz schein
do diomedes misseginc
troylus im abe vinc
sine ritter daz merre teil
ungelucke un unheil.
un groz ungerete
der crichen her hete
sie lagen tot un gewunt
wen daz der abunt entstunt
sie hetten verlorn ir macht
sie karten heim gein der nacht
die crichen gingen zu rate
des abundes spate.
e sie gar verturben
daz sie umbe fride wurben
sie santen boten die boten riten
sie hizzen flehen und biten
daz in fride gegeben wart
der werte als ich bin gelart.
un ez dares hat gesprochen
vier und zwenzic wochen
waz sol umbe rede me
sie taten den toten als e
un heilten ir wunden
in den selben stunden.
briseida des wissagen
tochter begonde claugen
von dem sie gutes was gewon
daz hern tydeus son
diomedes was gewunt
daz rienete ir munt
stille und tougen
und beweinten ir ougen.
wen sie grozzen smerzen
truc an irme herze
der starken minne swere
mochte sie niet mere
behalden dar inne
dir ir von siner minne
in ir herze was geschen.
do quam die frouwe gegen
da diomedes lac gewunt
do klaugete sie in der stunt
grozliche sin ungemach
sie er sufcete und sprach
herre ich mac es verswigen niet.
ich sauge wie mir ist geschiet
swie lange ichz han vertragen
so muz ich uch doch nu sagen
mir sint durch uwer minne
verkeret mine sinne
swie ich doch nie bi uch gelac
beide nach un tac
ist min herze mit uch gewesen
mochtent ir nu genesen.
des ir lange gebeten hat
daz wolde ich lazzen an rat
un als iz an rat gelizze
ich tete daz man mich hizze
daz uch zu gute queme
un mir ouch wol gezeme.
ich mac niht swigen noch enkan
daz ein wip um einen man
susgetane rede tut
daz ist zu nihte gut
nu merket ir vil rechte daz
weder gezimet mir baz
daz ich eines mannes gere
der mit schilde un mit spere
mit ritterlicher hubischeit.
durch mine minne swere treit
oder ich ane man si
un ane helfe da bi
her minnet mich un ich minne in
un ob ich ime liep bin
un ob er miner minne gert
un ob er danne des ist wert
daz ich in minne
ez were ein unsinne.
daz ich niht entete
swie gerne ich troylun hete
des enmac ich gehaben niet
sint er selbe daz riet
daz ich von im verwiset wart
were alle die werlt an in gekart
un daz er keiser were
er were mir unmere
solde ich den liep haben.
der mich gerne begraben
sehe den an dem libe
ich bin zu einen wibe
also schone als er zu man
des er mir niht engan
warumbe gunde ich im des
sint mir diomedes
alles gutes gan wol
ich wene ich von rechte im sol.
alles gutes gunnen
und freuden und wunnen
und aller der werlde ere
ob die min were
die wolde ich allesament geben
daz er behilde daz leben.
dem herren was deste baz
die wile die frowe bi im saz
un suzze wort von ime sprach
sie schuf im anders gemach
an sinen wunden.
so sie sie ungebunden
oder zu ungerechte vant
harte wol sie sie ime bant
agomennon un nestor
dachten als da bevor
mit wie getanen dingen.
sie achillen mochten bringen
wider zu dem swerte
die wile der fride werte
quamen sie zwene zu im geriten
un begunden in faste biten
daz erz durch got tete.
un ir gnade hete
sie sprachen ir hat wol gesehen
waz uns leides ist geschehen
lat uns des genizzen
daz uwer dienst ie hiezzen
un sullen heizzen immer me.
ach ach leider immer me
wie tut ir sus seliger man
daz uch nieman enkan
wider zu uns bekeren
nu tut ez doch gote zu eren
un lat uch erbarmen unse ungemach.
achilles kurtlichen sprach
uwer ungemach daz ist mir leit
ich sage uch die warheit
daz ir harte tump sit
ir verliset uwer zit
uwer bite enhilfet niet.
min volc un min diet
ob uch daz zu staten stat
swenne der fride uz gat
die wil ich uch lihen
ir muzzet uch min verzihen
do entorste sie achillen.
wider sinen willen
biten niht mere
sie dancten im sere
um sine volleiste
achilles ouch leiste
als er hette gesprochen.
in der lesten wochen
do der fride uz ginc
schuffen sie aber ir dinc
uzzene und innen
zu strite un zu unminnen
da stunden alle die nacht.
die ros harte wol bedacht
ir harnasch al gereit lac
un also schiere der tag
schein uber die erden
do quamen sie zu den pherden
un riten uz zu felde.
uz den gezelden
un uz der stat von ylion
als sie waren gewon
sine ritter sante achilles dar
er sprach ir herren nemt war
ich wil zu strite niht sin
nu werde an uch selben schin
daz ir also getut
als ez die crichen dunge gut.
in der selben zite
karten sie zu strite
do sie zu creizze quamen geriten
do hette troylus gestriten
also menliche
daz dehein sin gliche.
also wol da gestreit
menesteus im engein reit
der herzoge von athene
da slugen sich die zwene
unz menesteus dar nider quam
troylun sin ros nam
zu reit do thoas
gein ime polidamas.
achillis gesellen
die wisten da ir ellen
sie gingen so howen
man mochte wol schowen
daz sie wunder taten
sie gingen so schraten
daz in die finde wichen vor
troylus un nestor
quamen zu samne gerant.
der alde nam die uber hant
un stach in uf die erden
un rossen un von pherden
were troylus ertrat
wen daz er in ziten wart gerat
von den bastharden.
gein nestoren sie karten
da wart margariton
der aller turste kebes son
in dem strite erslagen
daz begonde troylus klagen
der clage er nie vurgaz
biz maniger bekante daz
daz im sin tot leit was
im quam zu helfe polidamas.
un philemenis
mit in reit ouch paris
auch quam agomennon
ayax und thelamon
un der wise vlixes
un her diomedes
der was kume genesen
ich han von strite fil gelesen
ich envernam doch sulche not nie.
so ich gescriben vant hie
troylus reit under in
bi zwein und bi drin
sluc er die crichen dar nider
un reit her wider
un sluc ir da viere.
daz getet er nie so schiere
er hette den funften erslagen
ich muz uch kurtzlichen sagen
so sluc er alumbe
die rechte un die crumbe
daz ir me dan hundert was
die er falte uf daz gras
also taten die sine
wen der von salemine.
ayax thelamones son
troylus von ylion
hette in den stunden
die crichen uber wunden
verzaget was der crichen her
ayax satzete sich zu wer.
uf der walstat
er schalt un bat
sine daz sie sich werten
do fluhen sine geverten
in ir hamiden
da muste er eine liden
des hunderten gnuc were
her behilt sinn die ere
daz sie niht wurden vertriben.
doch was ir wunder tot bliben
die troylus erslagen hete
grozzer ungerete
were in lichte da geschen
die nacht enliez sie niht gesen
des karten sie dannen.
troylus mit sinen mannen
un ayax von salemine
bi dem mane schine
hette er gerne gestriten
sie waren im alle entriten
groz und cleine.
ecuba die reine
mit manne mit kinde
un mit anderme irme gesinde
gingen gein troylo
sie waren siner kunste fro
do er in den sal quam.
sin vater sinen schilt nam
sinen helm nam ecuba
sin swester polixena
enphinc sin swert
troylus was eren wol wert
sinen halsberc zuhouwen.
zugen im uz die frouwen
un salbeten sine wunden
so sie best kunden
daz sie im baz teten
sine swlft sie im beten
ecuba sin wol phlac.
der geschaffen hat den tac
sprach sie lieplich
got von himelriche
der da geschuf die sunnen
der muzze uns din gunnen
nu wir hectoren han verlorn.
un dich got so hat erkorn
daz du nach im geardet bist
der gebe dir dines libes frist
sie kuste in me den tusent stunt
got lazze dich sin gesunt
die frowen sazzen umbe in da.
un spotte daz briseida
sine liebe amige
von diomedis frie
zu grozme worte komen was
was sprichet calcas
sie mac sin tochter wol sin
daz ist daran gut schin
sie sint ungetruwe beide
sie sprachen ir zu leide.
beide vor und vort
sspehe rede und scheltwort
als man dannen gerne phlit
unz an die slafzit
daz ir schimpf do gelac
ir iegelich siner ruwe phlac.
underdes andersit
hette achilles bose zit
sin sorge was zwifalt
daz in die minne hette gequalt
daz was ein pine
ein ander daz der sine
erslaugen was daz merre teil
diz leste unheil
un die erste quale.
hette er zu male
er sprach ich bin unselic geborn
mich hat minne un zorn
beroubet miner sinne
mir hat genomen die minne
minne pris un min ere
swie zorne mir were
daz ich gereche mine diet
des engestate ich der minne niet.
man mac wunder schowen
ich bin um eine frowen
also sere verquolen
daz ich daz muz dolen
daz mine ritter sint erslaugen
un sol ich ez vertragen
durch ein getrucnisse
min minne ist gewisse
als ich gesprochen han.
ein elbisch vure un ein wan
un mines herzen brodekeit
mir enhat niht vergeleit
wen daz ich selbe brode bin
un daz ich herze und sin
an ein wip han gekart
da mir nie niht abe wart
noch anders werden mac
wen ubel nacht un ubel tac.
un ubel leben dar zu
beide spate un fru
muz min herze wanken
mit sulchen gedanken
ich sehe wol waz mir ist
un han doch kunst noch list.
die mich wider leite
von sulcher kracheite
an mine alden stete
seht swaz man mir tete
min enwurde nimmer rat
daz selbe getwas daz mich hat
ez sie minne oder waz ez si
daz ist mir alzu faste bi
der mich allen zusniete.
ez wer mir doch immer mite
als ez gewesen ist unz her
mir enwerde des ich gere
ich stirbe in min selbes not
die mir wilen waren rot
mine wangen die sint mir fal.
un min varwe bleich sal
un wibel var min munt
min herze vil ungesunt
verdorret min lunge
zucloben min zunge
vergangen alle min macht.
sus klagete er alle die lange nacht
achilles in der clauge saz
unz er der zorne vergaz
daz sine ritter waren erslagen
ez begunde harte schone tagen
uber al die gezelt
sie huben sich aber an daz velt
ir finde da engeine
des feldes des was kleine
un der walstat bloz.
da was manic hoffe groz
uf dem gevilde
tot under den schilden
der ritter mit dem rosse lac
do entstunt in dire tac
als in der ander was enstanden
von troylis handen
lac ir also vil darnider.
hette in die nacht niet wider
mit den sinen in die stat getriben
sie weren alle tot bliben
die wochen alle
vur troylus mit schalle
un die andern uz der stat.
wen daz ayax frides bat
hern thelamonis son
sich hette agomennon
libes un gutes ergeben
der fride behilt in daz leben
un anders ir ere.
waz wolt ir nu mere
sie taten den toten als e
nach irme site nach irre e
und nach irme rechte
zu sturme un zu fechte
quamen sie an den tac
do der fride gelac
ein ioste da geschach
menelaus der stach.
uf hern parisen
uf vlixen den wisen
hurte polidamas
menesteus da bi was
von athene der herzoge
der quam zu dem gezoge.
parise zu helfe anthenor
der quam geflogen alenpor
der starke philemenis
der beginc da grozzen pris.
zu reit agomennon
wen der kunic thelamon
als ich daz buch horen sagen
philemenis hette erslagen.
agomennon den helt gut
harte menlichen mut
hette philemenis
er was starc un wis
er machte under den crichen
fil manigern sichen
er hette sie benotet
gewunt und ertotet.
un ertrat uzzermazzen
thelamon an einer strazzen
quam uf in geriten
sie begunden unsiten
der sturm wart herte
dar quam an daz geverte.
antilocus fil balde
ouch quam dar der alde
nestor der sin vater was
als ich an dem buche las
antilocus was vil starc
un sinen vinden arc.
ein wol gewaffen brun man
er vurte einen wapenroc an
von wizzen zindate
also schiere un also drate
als er zu sturme quam geiaget
do quam emilius unverzaget
andersit im engein
der was der kebis sune ein
antilocus stach dare.
un iener nam des stiches ware
un entwencket sime stiche
un e er voln entwiche
sluc er in mit dem swerte
daz er helfen gerte
un e im helfe were komen
so hette er im den lip genomen
un do die troyere
vernamen dise mere.
daz emilius was erslagen
do begunden sie dare iagen
mit nide und mit zorne
daz blasen mit dem horne
daz ruffen mit dem munde
nieman enkunde.
geachten zu rechte
ritter und knechte
die quamen alle zu geracht
mit einer so getaner macht
daz der crichen lutzel genas
wenne zu flucht comen was
daz crichische here
daz da floch gein dem mere
waz wolt ir daz ich mer sage.
die crichen wurden an dem tage
sigelos und verzaget
zu irme gezelde geiaget
un e sie es iht westen
mit den ersten un mit den lesten
die troyane mit in waren.
un zugen sie mit den haren
her und dar wert
un namen in ros un phert
und anders daz sie funden
die sie begriffen kunden
slugen sie un vingen
die crichen wolden dingen
sie enwisten waz sie solden
do sie dingen wolden.
ein heil geschah in under des
ez gesach achilles
ir leit un ir ungemach
und als er ez rechte gesach
vil zorne im wart
des verginc im der zart
den er von minnen hete
sin zorn wart also drete
daz in der zorn uberwant.
un die minne verswant
als ez ein niht were
im was ioch unmere
umme deheine minne
der zorn was im inne
do er von dem zorne enbran
do schut er sinen halsberc an
sinen helm er uf bant
uf daz ros sper an die hant.
zu siten schilt un swert
seht wie der lewe gert
der schaffe als er hungerc ist
achilles also under frist
uf sine vinde reit
mit so getaner girekeit
als der lewe danne tut
achilles der helt gut
der quam uf sie gerant.
swie er den ritter vant
zu rosse oder zu vuzze
an state und an muzze
sluc er slege uber slege
sie hetten dehein gehege
swaz er ir uber zoch
der itzunt disen vloch
der begunde wider mite iagen
der diesen iagete ver einen zagen.
der wart selbe geiaget
sie waren alle verzaget
swaz ir kune was gewesen
ir mochte lutzel genesen
swelchen er der recken
mit sinen brunen ecken
ieren mochte erlangen
des leben was ergangen
waz ist diz sprach troylus.
wie vert dirre man sus
er veret wol mit schalle
wir fliehen einen alle
wir muzzen uns es wol schamen
daz wir han ritters namen
oder ie pris gwunnen
sint wir niht enkunnen
einen manne wider stan
mirs leit daz ich den lip han.
un in niht tar verliesen
ich wil den tot kiesen
oder ich behalde mine ere
swer min frunt sie der kere
troylus do karte
mit im die bastharte
do achilles gewar wart
daz er umbe was gekart
er achte es harte cleine.
und karte im engeine
sie underhiewen sich
harte sere ir iegelich
dem andern widerstunt
idoch wart er e gewunt
der es minre angest hete
daz was achilles der drete
im wart ein sulich wunde
daz er niet enkunde.
in dem strite blibe
wer er von tusent liben
sin wunde was so groz
daz blut im ouch so nider schoz
daz er zu den ziten
dannen muste riten
ez was ouch an der vesperzit
sie karten heim beidersit
siben tage die wile er vacht.
von dem morgen biz an die nacht
alle zit un alle wis
behilt troylus den pris
un die mit im uz der stat
die toten wurden bestat
und geruweten ir lide
man nam von beidersit fride
do heilte sine wunden
achilles bi den stunden.
do priamus hette vernommen
daz achilles was zu strite komen
do schuldegit er ecubam
wen sie polixenam
im gelobet hete
achilles ist unstete.
sprach er zornliche
so mir got der riche
sin gelubede ist ein wint
wir hetten selben unser kint
vil na verraten
vil manige rede sie taten
beide vor und vort
polixena hette erhort
daz achilles was gewunt.
also schiere sie ez verstunt
do sprach sie harte stillen
got gnade hern achillen
mir muz wol umbe in leide wesen
mochte der herre genesen.
ich wolde in gerne liep han
er ist hubisch un wol getan
vor andern rittern uz erkorn
ryche und wol geborn
ein harte kune starc man
einen boten sie gwan
dem herren sie enbot
ir were leit um sine not
do er die botschaft vernam.
drifaltic leit im ane quam
um sine wunden daz was ein
daz ander daz er des tages erschein
zu strite und zu fechte
wider sime rechte
die dritte was im wider kumen
von der ir vor hat vernumen
daz was um die minne
daz im die kuneginne.
boten hette gesant
die botschaft uber want
die andern swere
im half daz liebe mere
daz er schiere genas
von dem er gewunt worden was
dem dreuwet er an den lip ie
swer mich uz dem werren hie
kunde bescheiden.
von den drin leiden
und von der liebe da mite
und ouch von dem unsite
daz er dem dreuwete zum libe
des swester er zu wibe
harte gerne hete
swer ez wiste oder tete
der were wiser dan ich
doch versinnen ich mich.
unz ich ez gelerne
so berichte ich ez uch gerne
itzunt was die stunde
daz in begunde
der unfride nehen
e sie den tac gesehen
daz sie zu felde solden
sie enmochten noch enwolden
lenger niht beiten.
sie begunden sie zu reiten
achilles die sine scharte
er wisete sie un larte
als sie zu ringe quemen
daz sie troylis war nemen
alsus er zu sinen sprach.
wen im sin zorn ser wach
mine sele von mir scheide
ich getu im also leide
als er mir hat getan
mich entriege min wan
ich tot in oder er mich
zu felde huben sie sich
da stuben schefe un klungen swert
und lieffen ros und phert.
die dar uffe sazzen
die hetten sich gelazzen
zu tode un zu libe
dar nach daz die schibe
des gluckes leuffet un get
un uber vert und entstet
nach glucke und nach heile
do vurte sinen lip veile
troylus allen den tac.
enphinc und gap manien slac
do wider reit im achilles
den wunderte wie und wes
im were zu mute
daz er ane hute
im so dicke wider reit.
ez duchte in unwisheit
er reit uf in iener hilt in hart
von irme deweder geboten wart
bezzerunge noch unschult
sie riten mit ungedult
ir itweder dem andern engein
mit vil ungefuge slein
der herte stal da erklanc.
daz fur nach dem slage uz spranc
un der halsberg zu reiz
unde daz blut und der sweiz
fliezen begunde
ein harte ubel stunde
in beiden samt enstunt.
sie wurden sere gewunt
achilles hette die craft
daz im der helm mit was haft
die riemen er im vaste zuschiet
des enmochte troylus niet
des helmes enthalden.
des wart im zuspalden
sin houbet mitten enzei
da wart beidersit geschrei
die crichen mit schallde
die andern von dem falle
wen troylus erslagen was
er vil tot uf daz gras
aller zuhowen
des schigeten die frowen.
obene uf der zinnen
die da sazzen enbinnen
durch warten und durch kaffen
biben zane claffen
klage sorge swere
und iemerliche gebere.
hetten sie in der stat al
andersit freude un schal
achilles durch unwerde
hiez in eime pherde
zu dem zagele binde
als ich gescriben finde
der in sime pherde zum zagel bant
der was kalo genant
do schrei allez daz da was.
paris und eneas
polidamas und mennon
priamus von ylion
und sine wip und sine kint
mochten weinens werden blint
mennon der kunic den sinen na.
der volgete mit den sinen na
uf kalon er horte
der troylun forte
er sprach do er in uberreit
kalo mir ist leit
daz ir in disme lande
uns susgetane schande
an unserme frunde erboten hat
ich wene irs mir ein phant lat.
als er daz wort gesprach
gein dem rucke er in in stach
durch den buch andersit
do hup sich ein nuwe strit
achilles rante aber dar
mennon mit siner schar.
troylun in werte
so daz er in beherte
grozze erbeit er des gewan
da verlos achilles manigen man
und wart ouch selbe gewunt
der strit eine wochen stunt
daz sie nachtes nie gelagen
noch tages ruwe niht enpflagen
achilles hette grozzen zorn.
daz er kalon hette verlorn
den mennon hette erslagen
er begunde ez sinen floke klagen
sine ritter er bat
daz sie uf der walstat
sin war nemen.
als sie zu strite quemen
des er bat daz gewart
do sie zu strite waren gekart
un mennon uf daz velt quam
achilles sin ware nam
un beringete in uf dem ringe
e der strit erginge
und zu ende queme der tac
mennon da erslagen lac.
achilles sluc in dar nider
weder e noch sider
wart da grozzer ruwe
der herre was getruwe
kune zu schilde
riche und milde
und von edelre gebort
sine tat und sine wort
quamen ie zu eren.
sinen frunden swa sie weren
daz er tot wurde berat
da wart gerant un getrat
und geruffen un geschrit
achilles in zuschint
wol in hundert stucke
durch sin ungelucke
quam zu strite paris
und ouch filemenis.
phyon un esdras
eneas und polidamas
gein in diomedes
menelaus und vlyxes
ayax und thelamon
und ouch agomennon.
und ir volc dar mite
ungebere und unsite
wart da vil gestalt
die crichen iageten sie mit gewalt
rechte an daz burc tor
da striten sie also langer wor.
unz sie die nacht dannen treip
der von troyge da bleip
me den der crichen tete
sie riten harte spete
diese in die stat. die in die gezelt
sie mochten kume uber daz velt
vor toten geriten
ez wart in manigen ziten
von mannen von rossen von phagen.
nie so vil zu male erslagen
die zu troyge inne
kinc kuneginne
ir kint ir fursten ir man
un die sie anders gehorten an
ritter frowen manic knecht.
die claugeten daz unrecht
daz in armen was geschen
man mochte iamer an in sehen
die nacht sie alle sazzen
sie trunken noch enazzen
manne noch wibe
geschach zu irme libe
aller der ruwe dehein
die die sunne ie beschein.
sie klageten daz irs kuniges son
un der kunic agomennon
beide erslagen lagen
von frunden und von magen
was da ruwe und clage
die nacht durch biz zu den tage
ecuba die begunde
fluchen der stunde
da sie inne was geborn.
sie sprach ich han einen sun verlorn
er gezeme gote zu kinde
min unheil ist zu swinde
und min gelucke zu laz
mir were harte vil baz
daz ich ein stein were
denne ich sulche swere
truge. oder sulche leide
sie zufurten beide.
ir cleider und ir vas
und anders daz an ir was
sie sprach wie ist mir geschen
leides han ich so vil gesen
an minen kinden und gelide
der mich zu einzeln liden
al zusniten hete
senfter mir daz tete
ich enruche was mir me gesche.
vil gerne ich gesehe
daz mich daz abgrunde
als lebende vurslunde
und behilde immer vort
daz ich sulche gebort
uf der erden ie gewan.
der mir got niht engan
mine gote sehen her
pluto. mars. jupiter
iupiter der des himels phlit
und mars der bewart den strit
und pluto die helle
swelicher welle
der gebe mir die volleist
daz er neme minen geist.
die vogele min fleisch ezzen
sint min got vergezzen
in dirre werlde nu hat
ich enruche wirt min nimmer rat
daz ich sus geredet han
des endarf nieman haben wan
daz ich daz tu von torheit
ich enkan anders min leit
mit nichte gerechen.
muste ich den leide sprechen
die mir gut und leben
mit sulichen sorgen hant gegeben
so spreche ich daz ich were wert
daz man mich wurfe in einen hert
und verbrente dar inne
do entgingen ir die sinne
und quam in ir ungewalt
sie viel nider al vestalt.
al versturzit al verkart
als ein stein also hart
ir was die sprache entgangen
bleich. als ein wahs ir wangen
und eime toten wol glich
der frowen schrigete iegelich
do sie uf die erden sleif
helena sie begreif
und begunde scrigen un klagen.
und hiz sie in ein gaden tragen
an ein bette sie do lac
unz an den dritten tac
in aller der gebere
als sie verscheiden were
an werke un an gelazze.
grozze ummazze
paris do stalte
priamus sich qualte
sie lagen beide alle die nacht
uf troylun gestracht
frunt un mage schrigeten al
also sere daz der sal
da troylus inne lac
al erbibete und erschrac.
do ez tagen began
priamus sich vursan
daz der tac uf ginc
do sante er einen iungelinge
der um einen fride wurbe
e da ieman me verturbe
der bote tet daz er hiez
des frides der er biten liez
den wolden sie im niet versagen.
sie gaben in zu drizzic tagen
do hiz priamus fru
balde griffen dar zu
und einen stein wirken
daz nieman konde gemirken
ob er ie gesehe.
einen stein so wehe
do daz grap was gereit
troylus wart dar in geleit
mit so getanen eren
solde ich ez uch leren
ich enkunde ez niht vollen comen
als ir von hector hat vernomen
also wart hie getan
dannoch hetten sie alle wan.
daz ecuba were tot
iedoch begonde ir not
slifen und wanken
sie lac an dem gedanken
wie sie getete dem den tot
der ir dise grozze not
und dise herzeleit tete
mit fluche oder mit gebete
oder mit zoubernisse.
oder mit verretennisse
oder mit sulchen dingen
si ez mochte vollen bringen
do gedachte sie daz
daz sie mit verretennisse baz
irn willen mochte verenden
sie dachte daz sie senden
nach achille solde
als sie ime wolde.
polixenam ir tochter geben
die were im liep so daz leben
sie dachte wen er kumen ist
so gedenke ich wol die list
daz min wille geschiet
do ensumte sie niet
sie sante nach parise
und bat in al die wise
daz sie mochte und kunde.
daz er an der stunde
willeclichen tete
swaz sie in bete
sie sprach paris liebe sun
du enwolles minen rat tun
un vil gnedic wesen
ich enmac deheine wis genesen
so groz ist min ungemach
paris in ir wort sprach
ich swere dir in truwen
solde ez mich ioch geruwen
und solde ez min tot sin.
ich leiste die bete din
ich geswige der bete din gebot
leiste ich gerne so mir got
sie sprach ich han willen
daz ich achillen
von dem libe getu
da salt du mir helfen zu
ich hette im gelobet polixenam
wen mir von im ein bote quam
der gelobete in truwen daz
daz er hinnen vurbaz
entete nimmer mere
daz unser schade were
sint hat er troylun erslagen
daz ist daz ich klaugen.
sint er uns verraten hat
so ist daz min rat
daz wir in ouch verraten
als er un die sinen uns taten
ich wil in sun paris
besenden in sulche wis
daz er gewislichen kume
ich wil achte sinen frume.
und polixenam hole
ich bedurfe sin so wole
ich wolle sie im gerne geben
daz wir behalden unse leben
unser lant und unser geine
ich bringe sie mit engeine
bi daz burc tor
da bi min sun hector
bestatet lit und troylus.
so ganc du in daz bethus
da dine bruder mine kint
rechte vor begraben sint
alda nim sin ware
ich weiz wol er kumet dare
da salt du im zun den tot
daz sie bat und gebot
vil ungerne erz tete.
doch muste er leisten ir bete
er sprach wie ungerne ich ez tu
doch muz ich griffen dar zu
ez ge zu schaden oder zu frumen
ich bin so verre dar in kumen
daz ichz widerreden niht ensol
ez enstet mir doch niht wol
ez ist ouch unritterlich
dez muz ich doch getrosten mich.
ez ist also we in zit
als langer gebit
ez gesche noch an dirre nacht
ob du ez vollen kumen macht
sin muter sprach daz si also.
sie was der rede vil fro
einen boten sie do nam
der zu der botschaft gezam
und ez gewerben kunde
rechte an der stunde.
do der mane uf ginc
und hiez in werben diz dinc
der bote reit stille
und warp zu achille
daz im zu werbene geschach
dem herren er zu sprach
da er in dem bette lac
achilles in dem slaffe erschrac
do er die botschaft verstunt.
balde er uf stunt
liebe er im gedachte
antilocun er wachte
daz was nestors sun
er sprach ich bin wol gewun
du bist ein gut helvaz
er sagete in diz und daz
wie dem dinge were.
antiloco daz mere
harte wol behagete
zuhant er sagete
wir wollen sament dar wert
sie namen beide ir swert
und anders deheine were.
und slichen uz dem here
und quamen hin bi daz tor
da begraben lac hector
und sin bruder troylus
und gingen in daz bethus
dar in was bescheiden.
da geschach in ubel beiden
des enversahen sie sich niet
als manigen geschiet
der durch minne wirt betrogen
da lagen bi den swibogen.
und bi den wenden
in fier enden
zwenzic ritter starke man
und hetten ir halsberge an
wol zu gereche in alle wis
da was ouch inne paris.
ez was da finster inne
als die kuneginne
hette geraten
zutz in darin traten
die zwene herren wnder des
antilocus und achilles
do sie wol quamen darin
iene waren hinder in
und besluzzen die ture.
und zucten ir kerzen hervure
uzze den kisten
iene zwene do wol wisten
wes ienen was zu mute
und do sie uz der hute
uf sie geloufen quamen.
die iene zwene namen
ir swert an die rechten hant
um die lerzen wunden sie ir gewant
und gehilden sich zu ir manheit
in enwas da bereit
dehein ander were
die zwenzic waren zweiger here
zwenzic zwene bestunden
die zwene wider stunden.
mit sulchen geberen
ob sie gewafent weren
sie hetten sich in wol entsaget
sie waren bloz so unverzaget
weren sie gewarnet dar kumen
sie hetten den lip genumen.
ez was vil unwene
daz under zwenzign zwene
der itweder was bloz
enthilden so manigen slac groz
sie hetten lenger dehein gehege
in wart zu vil der slege
die sie bloz enphingen
sie hizzen sie dingen
daz sie geben ir swert.
achilles sprach des ir gert
daz sol uch wol werden
er sluc ir viere zu der erden
mit dem salben swerte
des man zu im gerte
den funften sluc er dar nach
im was zu dem sehten vil gach
daz er im samt tete
do was von ungerete.
antilocus ervallen
under den andern allen
wolde in achilles han berat
und als er uber in trat
daz er in generte
do starp sin geverte
da er uber im stunt
wende er was so gewunt
daz er muste wesen tot.
in der creftigen not
paris do hervur lief
sine ritter er ane rief
slahet balde den man
nu hat er dehein gewer an
tret im zu allesit
her paris ob ir kune sit
sprach her achilles
so erholet uch des.
des uch an im werre
ir stet mir harte verre
swie ich hie nu luzze
hette ich uch da uzze
ich wolde mine stille han
und wolde uch mit den fuzzen bestan
sol diz ein bethus sin
daz ist ubel an mir schin
ich quam her durch gut in.
um daz ich hie verraten bin
sie bestunden in mit zorne
hinden und vorne
und ouch gein den sieten
den herren sie zuschrieten
obene und unde
daz nieman enkunde
sin gesehen dehein teil
weder ganz noch geheil.
er wart so sere gewunt
daz er in dem blute stunt
als in einen brunnen
im was der craft zurunnen
er hette der beine deheine gewalt
er was zuschit und zuspalt
so daz im daz herze entsanc
paris im do zu spranc
und sluch im abe eine hant.
achilles sin swert uf want
und wolde in slahen wider
do vil er mit dem slage nider
do slugen sie alle dare
und zuhacten in gare
do nam er sin ende
in dem ellende
mit sulcher manheit
daz ez allen rittern leit.
si. und immer muzze wesen
die diz horent lesen
daz von so manigen bosen zagen
ein sulich helt wirt erslagen
ir was ouch nie dehein
den sin swert ie berein
er mochte ez wol gewisen
ouch wunte er parisen.
sines swertes spitze
hette sin antlitze
so garwe zuhouwen
daz er sine frouwen
mit ganzem munde nimmer me
enkunde gekussen als e
er muste den narwen haben
paris hiez sine begraben
der waren funfe bliben tot.
paris sinen knechten gebot
er enwolde sie es niht erlazzen
sie enwurfen sie an die strazze
antilocun und achillen
sie taten sinen willen
sie wurfen sie uzer der ture.
bi die sule hin vure
da her hector uffe lac
do begunde der tac.
harte schone schinen
paris mit den sinen
mit rittern und mannen
hup sich do dannen
dirre tot und dirre mort
was itzunt komen ein teil fort
dan in die stat zu ylion
ez weste agomennon.
und allez sin her
do flouc daz mere uber mere
harte witen in die lant
wen achilles was wol bekant
von sterke und von manheit.
des wart daz mere vil breit
daz iamer und die leide
um die herren beide
was in dem her also groz
daz ir ruf und ir doz
erhal und ir geschreige.
und ir klage maniger leige
mochte erbarmen einen stein
sie wolden alle uberein
achillen hole mit gewalt
ir iegelich parisen schalt
durch die untruwe.
got wolle daz ez in geruwe
in vil kurzen citen
agomennon hiez boten riten
hin zu priamo in die stat
und hiez in biten und bat
mit grozzer flehe
daz er an got sehe
und hizze in die herren widergeben
die also iemerlichen ir leben.
in dem bethuse hetten verlorn
parise was die rede zorn
daz er es gedachte
sin bruder in dar zu brachte
helenus der wissage
beide mit bete un mit klage
daz man sie widergeben hiez
do man sie brachte daz folc geliez.
als ez unsinnic were
nestor von siner swere
wander den sun tot sach
sine hende zubrach
und verfluchte sine iar
er zuroufte sine har.
und zureiz sin gewant
und sprach daz in sin lant
antilocun sende solde
do geschach daz als er wolde
in sime lande wart er begraben
do hette agomennon uf erhaben.
ein werc und uf geleit
von so getaner zirheit
daz nieman sulches niht fant
ob er durch vure tusent lant
er hiez wirken einen stein
da von golde inne schein
vil manic schone bilde
daz in walde noch in gevilde
in der luft noch in dem mer was.
an dem steine man ez las
als dares hat gelart
uf den stein geworht wart
ein bilde glich einer maget
von der uch vor ist gesaget
sie was polixena genant.
sie hette ein vaz an der hant
von eime rubine
glich der sunnen schine
als ein blut also rot
daz vaz bezeichente sinen tot
wenne er hette sin blut un sin leben
um ir minne gegeben
die ander hant hette daz vaz
der wercman des niht vergaz.
er hette der ane gescriben
wie er zu troyge was bliben
von wiben verraten
in der sarc si taten
wurze maniger hande
in phellinen gewande.
den herren sie bewunden
und balsmeten sine wunden
do der stein was bereit
achilles wart dar in geleit
sie richten uf fiere.
sule. von grozzer ziere
dar uf wart der sarc erhaben
daz dar ane was ergraben
daz golt schein uberal
uber velt und uber tal
uber wazzer uber berg.
ez enwart nie schoner werg
die von troyge iahen
als sie ez gesahen
ez were daz beste
daz ieman irgen weste
als er gesprochen hette vor
do hiez der alde nestor
sinen son beren
und sante in mit eren.
hin heim in sin lant
daz was piro genant
un hiez in under den magen
die da bestat lagen
mit anderme sime geslechte.
begraben nach sime rechte
underdes die crichische diet
ginc zu rate und riet
waz sie ane gingen
ob sie mit deheinen dingen
ieman kunde geleren
ob sie zu lande keren
mochten oder wolden
oder wen sie kyesen solden.
der achillen reche
dirre rat un diz gespreche
dri tage werte
dirre disses gerte
iener gerte anders wes
do vereinten sie sich des
an dem vierden tage
daz calcas ir wissage
an erme gote verneme.
waz in zu rechte queme
ane beite und ane frist
calcas ubete sine list
er gesprach sinen got
do vernam er daz gebot
und ein antwurte sus getan
die crichen sullen hie bestan
schiere geschiet ir wille
er ist geborn von achille.
der uch zu helfen kumen sol
die crichen verstunden sich niht wol
wer der selbe were
der got sprach niht mere
sie begunden fragen.
under achilles magen
stille und offenbare
ob da ieman ware
der achilles kint erkente
daz er sie nente
do wart ir vil da genant.
ayax ir einen da vant
der ez wol sin mochte
und dar zu tochte
nu horet wie ayax sprach
ich weiz wol waz wilen gescah
in licomedis lande.
sine tochter ich wol erkande
von der achilles ein kint gewan
als ich mich versinnen kan
licomedes hat daz kint
funfzehen iar ez sint
da ez sin muter gebar.
ez ist rechte gevar
und als achilles gestalt
und ist funfzehen iar alt
starc und drete
swer nu boten hete
der dar kumen kunde.
ich weiz wol daz erz vunde
er ist pyrrus genant
agomennon erdachte zuhant
wer zu boten dar gezam
sinen bruder er dar zu nam
menelao wart bevolen.
daz er den knappen solde holen
er sprach er were es gerende
daz im gut erende
zu werbende geschee
ez was an der nehee
daz der fride uz ginc.
sie richten sich aber uf den rinc
so die wurz enspringet
und der vogel singet
und langet der tac
und ruch und smac
suzzet uf der owe
so das gras von dem towe
nazzet hin gein morgen.
so die werlt von sorgen
in die freude keret
do wart ir leit gemeret.
die suzze zit in sure wart
sie waren zu felde gekart
hie zu dort zu
an dem morgen harte fru
mit der sunnen schine
ayax von salemine
vor den andern reit
harte schone und gemeit
paris gein im quam.
manic ritter lobesam
volgeten beidersit in
daz was ir erste begin
der sluc den iener ienen
gein den ougen gein den zenen
swa er in treffe mochte
ayax sin swer rochte.
also tet ouch paris
und philomenis
an dem selben willen was
eneas und esdras
andersit agomennon
diomedes und thelamon.
und vlixes der wise
zu guste und zu prise
beide zu beiage und zu lobe
eine nider ein ander obe
eine wider uf ein ander nider
here dare fort wider.
nach sterke und nach kranheit
dirre baz iener wirs streit
der cranke behagel man
an dem starken den pris wan.
dem starken tragen misseginc
um susgetane dinc.
klaugete zu strite der zage
daz sin hinckender phage
were harte trege
und dar zu vor wege
so er was wol gesunt
und was des kunen ros gewunt.
an houbete oder an beine
der claugete harte kleine
es was im leit daz ez hanc
idoch er vaste zudranc
und klagete ez niet
ob im sin striten misseriet.
so klagete der blode
sin halsberg wer snode
er were niht gut zu gereche
er enruchte mit welerhande zeche
ez uz dem strite quam
der kune nichtesniet war nam.
ob sin halsberg zureiz
er enwolde strit noch creiz
schuhen durch sinen halsberg
er ubete ritterliche werg
mit heldes handen
von susgetanen schanden.
dem bosen zage ie war
daz der kune icht tun tar
won sulchen dingen ez geschach
daz ayax zu parise sprach
ir hat achillen erslagen
gliche eime diet zogen.
an dem helde bosez as
den mort den du begangen has
du enwurde recht ritter nie
daz wil ich bereden alhie
mit schilden und mit spere
bist du kune so rit here.
gerne sprach paris
man saget daz du min mag sis
esionen miner wasen sun
des bin ich ungewon
daz mich der schelde.
wol her zu felde
ich wil als du wilt
sie ebenten sich undir schilt
beide dirre und der
und zubrachen die sper
zu den swerten sie griffen.
scharfe gesliffen
von stahel vil herte
ayax sich wol werte
er sluc sin brun ysen
hine gein parisen
einen slac er im gap.
und sluc im den arm ab
er sluc anderwerbe dare
und zuspilt im daz houbet gare
paris vil zu der erden
da muste iamer werden
da verlos paris den lip
daz klageten meide un wip
ez was im ein unselic tac
des tages do er tot lac.
der schone in der schonen zit
wart zuhowen und zuschit
uf dem grunen grase
sin schone munt sin nase
sine ougen sine wangen
lagen da behangen.
mit blumen mit krute
daz gezam dem vrowen trute
e ayax karte dannen
von parises mannen
wart er umbe ringet
er hette ubel gedinget.
wen daz in sin vater thelamon
loste und agomennon
ayax und diomedes
menesteus und vlixes
und die crichen alle gemeine
huben sich in engeine
und liezzen so dar gan
in kunde niht vor bestan
irn slege noch irn stichen.
die von troyge wichen
an der flucht sie namen
parises lichnamen
die crichen iageten nach
ienen was zu der flucht gach
dise volgeten deste baz
sie enwaren wedersit laz.
eine wis noch anderwis
tot wart her paris
in die stat heim gevort
die crichen quamen nach gerort
unz an daz burc tor
da hilden sie vor
sie besazzen da binnen
swie vaste man von den cinnen
un von den turnen werte.
daz crichische her beherte
sie konden sie niht vertriben
von mannen und von wiben
was in der stat grozze not
um daz paris was tot
und sie ouch waren besezzen
des setzis wart vergezzen
ez was in der abunt zit
sie besluzzen alle sit
tor und porten
parisen sie do furten
da man in begraben solde.
als sin vater wolde
in daz bethus man in truc
da er achillen inne sluc
helena dar in quam
als schiere sie vernam
daz er dar in getragen was
sie zuroufte ir vas
und zureiz ir gebende
und want ir hende.
und klagete ir ellende
und sprach hute si min ende
daz mich min muter ie gebar
stirb lib sele var
ich enruche rechte war
daz du ouch cumes dar
da parises ist
var balde ane frist
mir ist leit daz du hie bist.
eya herze nu brist
la mine sele hinnen varn
wen were ich arme verwarn
do ich was ein weste barn
ich kan mich doch niht bewarn
ich enmuzze verscheiden
von sorgen und von leiden
waz ist uns beiden
beschert und bescheiden.
musten wir entsament sin
so wolde ich durch die liebe din
miden immer sunnen schin
und trincken wazzer vur den win
vur brot cas und vesen
unser enkan deheiner genesen
daz cassandra hat gelesen
daz mac nu wol war wesen
daz sie mir vor hat gesehen.
daz ist daz merre teil geschehen
daz ich mit den ougen sehen
des muz ich nu mite iehen
das landes blume paris
seliger man suzze amis.
vrowen ere ritter pris
daz du hie sus verwandelt sis
was sol min gewerden
von sorgen und von swerden
von grozzen unwerden
vil sie zu der erden.
ir enginc der sin sie niht sprach
sie enhorte noch ensach
sie enweste waz ir geschach
so groz was ir ungemach
ecuba die tet alsame
waz sol ich arme wibes name.
ich weiz wol wes ich den lip han
ich bin des leides durch gan
als daz vel der beizze
kalde und heizze
beide bleich und rot
sorge swere leit not.
die furent mich zu und in
in min herze in minne sin
alse gereit und also gerat
als da man einen phat
alle tage buwet
min leit wirt vernuwet.
ie von tage zu tage
des verdruzzet mich der klage
des bin ich zu ungeverte
starc und herte
priamus ouch in klage was
und dar mite eneas
die ritter waren alle so
die knappen waren unfro
die frowen sazzen dar inne.
und klageten sine minne
sie sprachen daz er were
der beste minnere
der ie geschuhete sinen vuz
sie lobeten sinen gruz
sine gelaz und sinen ganc
were die nacht eins iares lanc
so redeten sie anders niet
wen daz im von minnen was geschiet
zu wane un zu ware.
stille und offenbare
da was bereitet ein sarc
bezzer den tusent marc
do wart paris in geleit
mit harte grozzer zierheit
riche was sin gewant.
ein fingerlin an siner hant
von edelme golde
als ez sin vater wolde
uf sin houbet eine krone
mit gesteine harte schone
gut ruch gut smac.
von wurzen viel dar inne lac
zu eren und zu minnen
irre gotinnen
die da heizzet pallas
ein bethus gewort was
dar uf huben sie den stein.
uber alle die lant er da schin
zu rume und zu guste
hohe in der lufte
als uch vor gesaget ist
die crichen hetten manige list
zu dem gesetze erdacht.
und hetten vur die stat bracht
an den gunden und an der hoe
mangen und ebenhoe
geschutze phedelere
gein die erkere
gedilte hamiden
gein den turnen un den berfriden
maniger hande gewere
gehuttet hette daz her.
gein muten und gein zinnen
und hetten sie da enbinnen
besezzen also harte
daz iene von der warte
kume kumen kunden
hie han ich ein rede funden.
der man hie wol enpere
und ouch ein theil swere
sint ez aber wor gescriben ist
wurde ir an mir brist
man spreche ich hette gelazzen
vor forchte die strazze
ich enturste niht volen varn
ob ich kan ich wil ez bewarn
sint im geraten hat sin sin
des folger ich bin.
daz im des zu mute was
daz er hie hohe rede las
ich han noch iungers namen
ich wolte mich des idoch schamen
daz ich ungesaget liezze
daz er mich sprechen hieze
oceanus sit daz mer genant
daz alle die werlt un alle die lant
umbe fluzzet un umbe gat.
vier uz fluzze ez hat
der ir iegelich
sin lant und sin riche
sunderlichen beslozzen
ein teil ist geflozzen
engegen da uns die sunne enstat
daz ander gein da sie under gat
da sie uf get daz ist oriens
da sie under get dast occidens.
daz dritte teil da engein
da der mittag entschein
daz ist in meridie
so fluzzet der vierde se
da engein rechte andersit
da ist kelden alle zit.
daz teil heizzet septemtrio
wie nider wie ho
wie lanc wie breit
der teilunge der ir sit bereit
ir iegelich uf der erden ist
mit grozzer kunst mit grozzer list.
liez ez juliu mezzen
ein keiser vermezzen
iulius niht envergaz
die werlt er alle uber maz
die lant aller hande
die wazzer in dem lande
ir richte ir krumme
die gesazzen waren darumbe
ir wunder und ir ziere.
an die fluzze fiere
die ich for habe genant
so sin ir drizzic noch dant
die von den fieren flizzent
funfzic wazzer schiezent
her in un kumen von in.
von disen ich gelart bin
daz sie sint die grosten
die minsten und die bosten
reine un kumen von in
groz und kleine
beide starc und kranc.
die hant von diesen irn ganc
iulius der ez mezze liez
wise boten er hiez
vursuchen mit schiffen
waz die erde hette begriffen
da die wazzer uffe faren
indewendic drizzic iaren
die boten befunden
wie die lant stunden.
und wie die wazzer gingen
sie sageten von manigen dingen
die sie hetten gesehen
und waz in wunders was geschehen
iulius hiez scriben
beide mannen und wiben
und von den buchen kunden
und von des meres unden
waz da wunders uffe si.
und waz uf der erden da bi
der daz zu sagene dechte
e er daz follen brechte
sin selbe ende wurde e
hin gein meridie
da der mitte tac entstat
daz lant sulche hitze hat
daz da nie mensche nequam
noch rechte vernam.
waz dar inne muge wesen
da enkunde ouch nieman genesen
mit deheiner slachte sinne
zu der sunnen ane beginne
da wir sie des morgens sehen
des in da was geschehen.
ein teil ich es gescriben vant
da sint die mere alsus genant
ein arm heizzet caspion
und der ander persicon
der dritte tyberiadis
alfatones der virde ist.
daz funfte mare rubrun
des seste arabicun
daz sibende caforte
von dem achten ich horte
daz ez daz tote mer sie
waz dar inne und dar bie
wunders were zu comen
da han ich hie alsus vernumen
da ist wunderes gewes.
ein volc heizzet ypopedes
und ein lomnine
und ein elefantine
die andern heizzent alsus
kypre, rodes, ereus,
crete und citherus.
caffata und carcasus
synai libanus
armenius bodiam
carmetes und cassian
diez buch mir alsus beschiet
berge lant und diet.
des folkes gelaz und irn ganc
solde ich den sagen ez wer zu lanc
ich envant es ouch niht gescriben
des ist ez ungesaget bliben
ungescriben sie niht enliezzen
wie die wazzer hiezzen
ganges und theriodes
heros und kanrestes
sygoton sygota.
eufrates und karmenta
hyspades und kortaze
armodius und suse
diopargite crisora
pactolus und alibata
taxius und azonis
crisos iordan tygris
diese wazzer fluzzen alle da
mir nennet daz buch herna.
die geburde in der geine
groz und kleine
azonis von persia
taure von yndia
syria appamena
und mesopotamia.
fenice komanzine
fice palatine
syre und mede
die hant hitze bede
sie ligent bi der sunne
dirre rede wart begunnen.
oht durch daz eine
daz azoma die geine
von der ir vor beredet sit
bi der sunnen nahen lit
in dem oriente
daz man erkente.
wa daz lant were
durch ein gut mere
daz ich her nach sagen wil
von wiben wunderlich spil
und wunderliche dinc
da enist dehein iungelinc.
in dem lande noch man
wen als ich uch gesagen kan
da sint wip inne
die phlegen deheiner minne
noch deheiner manne
wenne kume etiswanne
swelich man queme in ir lant
die wip erslugen in zuhant
amazones heizzent die wip.
und zierent irn liep
mit siden gewande
und ritent in irme lande
nach der mannesnamen site
und furent ir harnasch mite
sie bezalent zu rosse grozzen pris
ir lant ist alle wis
riche und wol gelegen
nu horet wie sie mannen phlegen.
als der sumer enstat
swelich ritter wort hat
daz er gut ritter si
der kumet in ein lant da bi
irme lande vil nehe
daz lant ist harte wehe.
dar koment in die frowen
uf wisen und uf owen
fluzzet da manic bach
da ist zu minnen gut gemach
luter brunne grune walt
forest harte wol gestalt.
boume breit und lanc
blumen schin fogel sanc
und wurze maniger leige
dar kument in dem meige
die wip alle gemeine
und in kumet engeine
ritter wol vermezzen
irme lande bi gesezzen
dri manede sint sie darinne.
und phlegent irre minne
ein iegelich wip mit dem man
von dem sie vor kint gewan
sie bringent dar ir kint
die in dem andern iare geborn sint
swenne sie kerent dannen.
mannes name mit mannen
so muzzen da bliben
wibesname mit wiben
von susgetaner wunne
wirt da wibes kunne
und ziehent ir geslechte.
zu strite und zu fechte
zu ritterliche ere
durch diz selbe mere
ein teil ich uz gegangen bin
nu kere ich aber wider in
in den selben iaren.
do die von troyge waren
besezzen. daz mere uberal
in daz lant uz schal
do daz mere uz quam
und diz pentesilea vernam
des landes kuneginne
sie hette holde minne
zu hern hectore getragen
sie enwiste niht daz er erslagen.
vor manigeme tage lac
do siz vernam sie erschrac
do sante die frowe
mit flehe und mit drowe
nach irn wiben allen
daz paris was ervallen
do ir daz wart gesaget
do muste wip und maget
sweren eine hervart.
als ir daz gesaget wart
daz troylus ouch was tot
uber al ir lant sie gebot
swelich frowe
erheben mochte ein swert
daz sie vuren zu troyge wert.
als sie noch dant
deiphebus tot ervant
da was da beitens niht
uz irme lande sie schit
harte wol werhaft
und vur mit einer grozzen kraft.
mit eime micheln wibes here
zu hulfe und zu gewere
den zu troyge inne
des wart die kuneginne
frowe pentesilea
harte wol enphangen da.
mit andern irn frowen
swer wunder wolde schowen
der mochte sehen wunder
dehein wip was dar under
sie were so wol gare
daz in ritterlicher schare.
noch nie dehein man
schoner harnasch gwan
do sie quamen in die stat
die frowe priamum bat
daz er sich reitte in den strit
sie sprach nu hector tot lit.
nu horet anders niht dar zu
wen ritterglich sine colzen schu
helm uf houbet halsberge an
bereitet uch balde ir man
wir wip sin ouch gereit
mir ist hectoris tot leit.
mir muzzen uf daz gefilde
an iren wizzen schilden
was ein guldin rant
ouch man dar ane vant
edel gesteine
groz und kleine
ich enweiz waz mer spreche
wen sie was wol zu gereche
und ir wibe alle.
zu rumen und zu schallen
do bereitte sich philomenis
zu strite wol in alle wis
do er was bereite
do wart er ir geleite
rechte an daz burc tor.
da die crichen lagen vor
dardanides hiz die porte
do der crichen volc gehorte
daz sie uf taten
simeliche dar vur traten
simeliche zu ros sprungen
da wart gedrungen
mit grozzer unminne
die da waren inne.
gerne sie uz wolden
die dar uzze wesen solden
die wolden gene dar in
des wart gezoc under in
der quam uz in ein teil
simelichen geschach daz heil.
simelichen un selicheit
daz crichische volc sige streit
und bezalte da den pris
der kune philomenis
der was uz der stat kumen
des hette er grozzen schaden genumen
wen daz im polidamas
zu guten staten bi was
polidamas sluc umbe sich.
und siner gesellen ir iegelich
einen kunic er nider sluc
der ir baniere truc
den erbaten die von troyge
und die von pafagoie
die waren mit philemene
ez was ouch unwene
daz die crichen solten keren
zu der flucht mit uneren.
ir was ouch ein teil gekart
idoch in des trost wart
diomedes zu reit
und menesteus der helt gemeit
vlixes und agomennon
ayax und thelamon.
quamen so zu gerurt
als sie dar gevurt
der starke wint hette
irre gesellen ungerette
wandelt sich schiere
sie triben die troyre.
rechte uf die graft
wen die inre craft
geschutze und steine
ir were genesen kleine
ez riten under des
die frowen amazones.
von amazonien lande
ez enduchte deheine schande
als ez hie zu lande were
daz sie mit ungebere
mit schilden und mit swerten
starkis sturmes gerten.
sie enkunden hie niht dermite
sint ez abe do was site
sie begingen die site da also
daz sie es alle wurden unfro
die vor manigen iaren
zu strite gewesen waren.
sie folgeten irre frowen
und gingen vaste howen
swa irre frowen ros spanc
ir gereite als von schellen clanc
und ander ir gesmide.
mit zorne und mit nide
diomedes sie bestunt
des wart er sere gewunt
darumbe zurnte thelamon
er sprach ich bin ungewon
daz ein wip einen man.
mit sper und mit schilde riete an
uch gezeme vil baz
ob ir zu manne hettet haz
daz irz anders an im rechet
den ir in mit sper stechet
des quam er uf sie geflogen.
und begreif sie mit dem satelbogen
und wolde sie nider zihen
ir enmuget mir niht enphlihen
daz uwer der tufel walde
nu gebet daz swert balde
sie sprach ir heischet min swert.
des werdet ir harte wol gewert
sie sluc mit dem swerte dare
daz er vil under die schare
da wart er geslagen und getrat
doch wart er kume berat
und er queme dannen
so geschach sinen mannen.
und im. schaden so groz
daz ez alle die verdroz
die den herren solden reten
man mochte in dem blute weten
so vil hette sie erslagen
ir wip begunde zu iagen
die crichen wichen in vor
da wart hector
gerochen von wiben.
swer ez solde scriben
er queme es nimmer zu ende
sie besprencten ir hende
mit zornigeme mute
in der crichen blute
der crichen lac da vil erslagen
sie waren vilna verzagen
wen sie hetten dehein gehege
sine kunden irre slege.
lenger niht erliden
sie fluhen in ir hamiden
da wurden sie uz geiaget
beide wip und maget
slugen swaz sie ir begriffen
iene fluhen zu den schiffen.
die frowen folgeten in nach
und taten in einen schach
uf und nider um den stat
sie waren vil nach worden mat
da mochte der vuzgenge
genesen niht die lenge
sich enkunden die alden
nieren behalden
die schif sie in enbranten.
swaz sie ir beranten
die ritter mochten niht genesen
der kunic were mat gewesen
wen daz er vaste vor floch
swa die kuneginne nach zoch
von den schiffen unz an die gezelt.
da newas dehein felt
ez enwere von warte vol
wen daz er die zuge kunde wol
er muste mat sin bliben
und hette die nacht ouch niht vertriben
die kuneginne dannen.
im und sinen mannen
were zugangen der macht
do gehalf im die nacht
der sie von dem schache treip
daz er uf dem felde bleip
do sie dannen schieden.
braten und sieden
priamus harte vil liez
den frowen er bereiten hiez
beide wilt und zam
do die frowe in die stat quam
er phlac ir zu danke
mit ezzen und mit tranke
er vorte ouch mit minnen
ir gesellinnen.
die wichaften amazones
und gnadete in des
daz sie mit eren
zu felde gewesen weren
die crichen waren so hin dan
sie enwesten niht waz ane gan
doch was ez also wehe
daz man balde sehe
waz man tun mochte.
als man ez vor zochte
sie karten an ir alde behalt
da was die hert stat kalt
und die spise dunne
man gwunne swaz ma gwnne
oder tete swaz man tete
so was da ungerete
gemaches in wenic geschach
sie hetten in der stat gemach.
an dem andern tage fru
die wip reitten sich aber zu
und funden gein morgen
die crichen mit sorgen
dannoch in dem gezelde
und ladeten sie zu felde
do geschach in dem tage
rechte also groz klage
als in vor geschen was.
des tages ir wenic genas
an dem dritten tage alsame
won wiben manic manesname
an dem tage tot lac
do ergangen was der tac
und velt und gras
von rittern allez vol was
tot wunt und lam
den crichen ein botschaft quam.
des wart gefreuwet ir mut
wen die botschaft was in gut
daz mit sinen schiffen
den stat hette begriffen
der kunig menelaus
und mit im pirrus
hern achilles sun
des frewete sich agonennun
und daz her algemeine.
und riten in engeine
die herren sie enphingen
mit allen den dingen
daz da nichtes ane gebrast
als man einen lieben gast
von rechte solde enphahen
wenne sie in liebe gesahen
und ioch nie so liebe me.
weder nach noch e
des nachtes do sie gazzen
achilles sie niht vergazzen
dar klageten mirmidones
daz ir herre achilles
von eime mordere.
zu troyge ermordet were
do antworte in pyrrus
waz hilfet daz ir klaget sus
ob uch sin tot leit sie
swiget und gedenket dar bi
daz ir in gerechet.
nu ir sus sprechet
lazzet rede und klage
und weset fru vor tage
uf vor der mitternacht
hette sie pyrrus uf gewacht
und sprach gebet mir balde her
mines vaters schilt un sin sper
sinen halsberg un den helm darmite
den der uzzerwelte smit.
volcanus gesmidet hat
wiset mir wa sin ros stat
sin swert wil ich ouch han
daz er hiez daz was getan
im was sin ros dare bracht
mit koberturen wol bedacht.
dar uf ein gereite
von grozzer schonheite
pirrus der edel iungelinc
ubete ritterliche dinc
er begunde sine colzen schun
und sinen halsberc an tun.
dar uf ein siden gewant
sinen helm er uf bant
und daz swert umbe die siten
sie engesahen bi den ziten
nie so rechtes vater sun
und als agomennon.
und daz her was gereit
pirrus uf daz ros schreit
und als er den stegereif
mit den fuzze begreif
zu halse er den schilt hinc
und schutte uf und ginc.
den schaft daz er gesehe
ob er were zehe
vorne an dem satelbogen
hiez er hahen einen bogen
kocher und phile
bi der selben wile.
was bimme gezelde na
comen pentesilea
do pirrus gehorte
die wip. er dare rorte
und quam gefolgen uf sie
e er dem rosse enthilde ie.
so tet er der wibe
me denne hundert von dem libe
vurbaz er rurte
sin ros in do furte
uf polidamam
sin scharfe glevie im quam.
mitten an den schenkel
und vurbaz durch enkel
um daz er gewunt was
doch koberte sich polidamas
und sluc im vaste engeine
des achte pyrrus kleine.
er sluc under sinen slegen
einen slac im engegen
daz sin blut uz pheif
und er uf die erden sleif
da were der herre tot bliben
wen daz dar zu quam getriben.
der wise philemenis
doch enwas er niet so wis
im geschehe vil leide da
wen im was pirrus na
der sich an ime rach
daz im als deme geschach
den er wolte han berat
sie lagen beide an einer stat
zu ranten ir man
daz sie in gehulfen dan.
pyrrus enstatte des niet
idoch ayax entriet
daz pirro misse ginge
des quam er zu ringe
zu staten hern pirro.
sie zwene hilden da so
uber filomene
daz dusent durch sie zwene
musten in ligen lazzen
ir ros begunden grazzen
sie begunden sere houwen
des er zurnten die frouwen.
die da hilden in dem strite
igelich ir zeichen schrite
mit wiplicher stimme
lute und grimme
der frowen stimme erschal
die wip die ranten zu al.
do sie zu waren gekart
die herren hilden in hart
und ir geferten
den wiben sie sich werten
da verlos den lip
manic man und wip
ayax pentesileam
in dem sturme ane quam
und hurte sie dar nider.
zu rosse spranc sie balde wider
einen manne ez gezeme
daz er so zu rosse queme
des quam sie gerant
da sie philemenen vant
under den pherden.
ligende uf der erden
do rief sie ir wip an
daz sie hulfen dem man
daz geschach als sie gebot
da bleip manic ritter tot
idoch ez also geschach
als die frowe vor sprach
philemenis wart berat
er hette lange not gehat.
wie nu sprach pirrus
wie tunt dise wip sus
wie sullen wir sie gestillen
mit nadeln und mit spillen
solden wip umme gen
nu kan in niht vor besten
der tufel ist dar inne
do sprach die kuneginne
her gute knecht wie wir wip sin.
wol her na nu werde schin
waz uch von wiben
muge hie bliben
nu ir achilles sun sit
von dem hector erslagen lit
den uwer vater hat erslagen.
nu mochte ich ubel vertragen
uwer stolzlichen wort
also muget ir ouch den mort
der an uwerme vater geschach
pirrus der engein niht sprach
do stach daz wip uf den man.
der man sich ouch des versan
daz ir gebere
doch wiplich were
und enphinc den stich
uf den schilt vursich
den schaft er under den arm sluc.
daz ros daz in truc
daz mante er mit den sporn
er stach wen in twanc zorn
uf die frowen mit sulcher kraft
daz sin vil starker schaft
e breche oder wiche
e sie vor dem stiche
mochte besezzen sin
daz wart da wol schin.
wenne do sie zu vuz quam
sie begreif und nam
mit unmute ir swert
und lief gein pirro wert
do satzete sich pirrus zu gewere
under ir beider here
hup sich die not vil me
denne sie erhaben were e.
zu reit agomennon
ayax und thelamon
menelaus und diomedes
menesteus und vlixes
dise merten den strit
also tet in andersit.
filemenis und esdras
priamus und polidamas
und remus von zizonie
mit den von lanconie
quam eneas zu gevarn
dar quam maniger muter barn.
do mochte die erde
durch brechen von der swerde
die sie uf ir truc
pirrus manigen da ersluc
ouch enphinc er da manigen slac
idoch allez daz erschrac.
daz in mit den ougen gesach
sinen vater er rach
mit so getanen freisen
daz witwen und weisen
dar nach klageten manic iar
sine finde hetten sin alle var.
do wider reit im glaucon
hern antenoris son
vaterhalben sin bruder was
der kune polidamas
den sluc er mit eime slage
daz er tot und sin phage
alda bliben beide
sin bruder im leide
polidamas gedachte.
zu helfe er ime gahte
doch enwas im nie so ga
ne were pentesilea
und ander manic wibesname
im were geschehen alsame
da wart sulich slachte
der ez sach und achte
und ez selbe screip
der saget daz bleip.
zehen tusent lute
nichtes wen rosse hute
ein arm betelere
zu eime herren worden were
die starke not werte
daz nieman frides gerte.
doch einen manet umme
da enmochte man in swumme
nimman gerite
daz blut in den ziten
floz also starke
mit hirne un mit marke
mit trore und mit sweizze
ob da uf dem creizze
ein ebenwaffen man stunt.
im ginc daz blut in den munt
pirrus stalte wunder da
und pentesilea
zu samne sie quamen
sie begunden ramen
daz sie im den tot getete
des selben er ouch hete
in der selben zit gedacht
daz wart ouch follen brach.
beide sie und er
slugen zu arme die sper
die stuben uf als ein wint
sie griffen zu den swerten sint
die teilten sie also lange
daz in munt un wange.
und die stirne dar mite
engulden irre unsite
die frowe wart sere gewunt
daz was recht do sie bestunt
einen also starken man
daz er ir sige vechte an
daz wip enhette dehein gehege
der man sluc ir sulche slege
daz ir der lip aller erschrac.
ich enweiz waz ich anders sprechen mac
ez was des wol wert
sint sie genumen hette swert
daz sie den man vant
der ir sin swert zuhant
also menlichen gap.
daz er ir sluc daz houbet ab
do sie verlos den lip
do fluhen alle ir wip
die dar kumen waren
got wolle daz in unsen iaren
sulich dinc niet gesche
daz man wip zu strite se
bezzer ist dirre site
daz sie mannen sin mite.
mit wiplichme gelazze
den sie mit unmazze
den mannen mit swerte widerstan
als ich vor gesaget han
man sach da von frowen
manigen man zuhouwen.
und manic wip von mannen
doch fluhen die wip dannen
sie musten dannen kere
swie kune sie weren
doch gesigeten die man
pirrus facht in sige an.
da bleip manic kune degen
der mit den wiben was belegen
manic man dare floch
swelichen pirrus bezoch
der bleip tot oder gewunt
ir dehein im widerstunt
die crichen volgeten nach
den von troyge den was gach
do geschach in als da vor.
sie fluhen in daz burc tor
und in die stat vurbaz
pirrus sie dar inne besaz
sus bezalte er den pris
hie saget uns ytis
ein ritter harte wol gelart
daz troyge do besezzen wart
als sie muste sin verlorn
daz geschach durch zorn.
durch uber mut und nit
als ir wol gehoret sit
ytis und dares
die zwene vereinten sich des
daz sie tichten und scriben
weliche fursten zu troyge bliben
und wie die stat wart verbrant
und wie sie verlurn daz lant
sie waren beide dar mite gewesen.
als ich ez von in han gelesen
also muget iz hie verstan
hie muz ich hin wider gan
da ich die rede e liez
priamus der geliez
sich harte iemerliche
do im unselicliche
allez daz in hant ginc.
swaz er ir ane gevinc
er mochte harte wol klagen
daz die frowen was erslagen
ouch clagete er daz da lagen
erslagen mit sinen magen
sine man und sine kint
und doch besezzen wart sint
do bat er pirrun sere
daz er durch frowen ere
und dur gotes minne.
im die kuneginne
wolde senden in die stat
er hette sie gerne bestat
do enwolde diomedes
deheinewis gestaten des
er sprach ich bin ir so gram
ich wil daz pentesileam
frezzen die hunde
oder in einen fulen grunde.
werde gelenket als ein hunt
daz geschach al da zu stunt
in ein wazzer man sie schoz
daz da nahe bi floz
troyge wart besezzen so
von hern pirro
daz priamus enweste
waz ime were daz beste
anchises und polidamas.
antenor und eneas
dise viere gingen zu rate
des abundes vil spate
iegelich zu dem andern rat nam
wie lange sullen wir durch helenam
mit sulchen ungnaden leben
wolde sie priamus wider geben
wir mochten ez gerne raten
priamum sie baten.
daz er ir wort verneme
wie wol ez uns queme
daz wir uns versunnen
wie wir fride gwunnen
wen uns gnade nie geschach
sint cassandra daz sprach.
und helenus din son
daz die ere von ylion
als ein wint solde zu varn
daz mochten wir noch bewarn
antenor do uf stunt
dem was die zunge un der munt.
gerade zu dem worte
und swaz zu rede horte
er sprach herre ir sehet wol
hie enist fenster noch hol
porte noch burctor
da ensi sulich gewer vor.
daz wir unser ougen
uber lut noch tougen
dar turren gekeren
ob wir ioch weren
als wir vor waren
do in den iaren
du wir deiphebun heten
und troylun den steten
und den schonen parisen
und hectorem den wisen.
mir mochten mit eren habe getan
daz ich zu redene erhaben han
daz enist anders niet
wen von den wir uns haben geniet
ubelre tage und ubeler nacht
sint sie here wart bracht.
daz wir wider geben helenam
die uns zu unselden in diz lant quam
anfimacus da bi saz
und wider redete daz
den herren er antworte.
und sprach mit disen worte
ez engeschit niemer
die wile daz mir immer
die sele in dem libe ist
we dem rate we der list
tut hin die rede schiere.
wir newollen durch uch fiere
zu troyge tun alle
icht des uns missevalle
ez ist ubel bestat
daz uch die zunge ist so gerat
liebe her antenor
sint ir vur daz burgtor
enturret niht gelugen
die uch die frunde erslugen.
an der worte sit ir hie
ez ist noch und was ie
swer ez an der rede hat
daz er geswichet an der tat
von zorne sprach eneas
waz du hoe rede has.
wa was din manheit
do man uf dem felde streit
wa was din tat hie hastu wort
ich han ich selden gehort
ich swige der tat dinen namen
wir wollen uns des rates niet schamen.
von zorne priamus zudranc
sin zorn in so uber want
daz er sinen munde
gesturen niht enkunde
er sprach antenor ich was uch holt
nu hat uwer rat an mir verscholt.
daz ich uch muz wesen gram
ir waret um esionam
hin zu crichen geriten
und wurdet da mit unsiten
enphangen und gelazzen
get uwer strazzen.
daz uch min ouge ie gesach
wande uch da leide geschach
des han ich mine kint verlorn
ich hette eneam erkorn
zu einem wisen manne
des sante ich in wilen wanne.
zu crichen mit parise
siner lere und siner wise
brachte er here henenam
hien abe mir allez leit quam
ich enweiz wamite ir vart
min leit were allez wol bewart.
wen daz ir beide
mich bracht hat zu leide
und wollet mir noch schaden me
got gebe daz ez uch ubel erge
eneas sprach zu ienen drin
wol uf ir herren und keren hin.
dirre herre zurnet sere
daz ist mir ummere
ich kume doch wol hinnen
er wirt es noch wol innen
in einer harte kurzen frist
daz uns sin rede daz misten ist.
er zurne mit sime knechte
er denket unrechte
wenet er daz ich sin eigen si
uf stunden iene dri
anchises und polidamas
anthenor der dritte was.
sie ein achten siner zurne niet
iedoch priamus entriet
sint do er sich versan
daz er die viere wise man
so erzurnet hete
des dachte er waz er tete.
anfimacun nam er sint
der was sin sun iugestez kint
der was iunc und umbekant
von dem ich wenic vant
an diesem buche gescriben
e die fiere tot bliben.
paris und deiphebus
hector und troylus
zu amfimaco sprach er dise wort
sun du hast wol gehort
wie antenor und eneas
anchises und palidamas.
mit zorne un mit leide
hinne sint gescheiden
nu weiz ich daz harte wol
niemanne ich ez doch ensol
wen dir alleine sagen
sie sint so bose un sulche zagen.
und so ungetruwe
unse lant und unser gebuwe
wirt von in verraten
ich mac sie wol entraten
ouch vorte ich sie von rechte
sie sint von starme geslechte.
und sint ouch selben so starc
und also ubel und also arc
daz sie raten unsern tot
oder sie bingen uns in not
daz wir verliesen unser ere
und ob daz nu were
als ich vor geredet han.
so ist unser bezzer getan
daz sie den tot kiesen
den wir die stat verliesen
su han ich under zwein
zweiger ubel daz ein.
daz mimre uns erkorn
sie sint vil baz verlorn
denne wir verlorn sin
morne swenne der sunnen schin
under get spate
so wil ich sie zu rate.
vil heimeliche laden
alher in dit selbe gaden
so salt du mit dinen gesellen
zu irme tode stellen
so gelone wir in der erbeit
amphimacus sprach ich bin bereit.
rechte umb die selben zit
als liep als ir mir sit
so habet dar zu samften mut
mich dunket uwer rede gut
ouch behaget mir der rat
der ir nu getan hat.
daz priamus hie riet
des envinde ich hie niet
wie ez uz queme
und ez eneas verneme
doch weiz ich wol daz ez uz quam
lichte duchte es eneam.
von sin selbes sinnen
wende sie mit unsinnen
weren gescheden da vor
eneas und antenor
polidama und anchises
die vereinten sich des.
daz sie die stat wolden geben
uf sulich gedinge daz sie daz leben
behilden und daz gut dar mite
durch die selben unsite
diesen rat sie taten
wenne priamus hette geraten.
mit sime sune diesen mort
daz ir rat und ir wort
geschee und ir wille
verholen und stille
zu den crichen do vuren
und fruntschaft dar swuren
eneas mit den drin
und encalegon mit in
e si da schieden sich.
so versan sich des ir iegelich
daz sie vol werhaft
wolden mit sulcher craft
in priames rate wesen
als sie mochten genesen
vor sime sune anphimaco.
daz geschach ouch also
waz wolt ir daz ich me sage
sie quamen an dem andern tage
do sie besante priamus
daz in anphimacus.
nicht mochte geschaden
sie quamen in sin gaden
mit so getaner gewer
in enmochte ein her
da niet geschadet han
do hette priamus entstan.
und an irme gelazze vernumen
daz sie gewarnet waren kumen
im ante vil sere
daz ez vermeldet were
des enwart da niet vollenbrach
des er hette gedacht.
ez was im doch harte leit
daz er ez uf hette geleit
sie schieden dannen bi der zit
an ubel rede und an strit
er enweste waz er tete
sint er es begunnen hete.
so mochte er niet follen varn
wie solde er sich bewarn
sint sie wurden geware
daz er sie geladet hette dare
durch verretennisse
er enweste gewisse
waz er ane ginge
des muste deme dinge
wider sinen willen geschen.
er muste daz hette er vorsehen
willen daz sie wolden
des hette er engolden
daz er sie zu frunt hette verlorn
durch den andern zorn
wenne er sie gemordet wolte han.
des muste er daz ane gan
daz im lieber wer der tot
ein gespreche er gebot
die fursten dare quamen
sine wort sie vernamen
des stunt er uf un sprach
daz im zu spechene gescach.
nu sehet ir herren alle
waz uch gevalle
groz und kleine
ich enmac niwent eine
dan als ein ander man
ich ensol noch enkan
niet tun an uwern rat
ir sehet wol alle wie ez gat
erslagen sint uns die iungen.
mit setze betwngen
sin wir armen alden
wie sullen wir us enthalden
uns get abe den crichen zu
ich enweiz rechte waz man tu
daz ist doch ein ende.
daz man boten sende
und gehoren an den crichen wes sie gern
ob wir sie mugen gewern
mit deheiner sache
daz uns zu gemache
kume und zu eren.
daz riete ich e wir weren
immer mer mit leide
wen ich zu boten bescheide
daz lazze ich an eneam
eneas zu boten nam
antenoren der alde.
reit dar hine balde
do behagete der ritterschaft
der rat der bote die botschaft
des truc her antenor
einen zelligen uf daz burgtor
als grune als ein gras.
einer oliven der zelge was
er stunt uf der gewere
un wiste in dem crichischen here
er bezeichente da mite
fride nach dem site
un nach der alden gewonheit
fride und gewisheit.
wart da bedersit getan
antenor hup sich san
da er die crichen entsament fant
er sprach ich bin zu uch gesant
ir sult mir des gunnen wol.
daz ich hie werben sol
uwer grozze arbeit
und unser unselicheit
hant lange gewert
ob ir nu frides gert
immer und ewecliche.
so sprechet endeliche
wie getane sune man neme
daz ez beidersit gezeme
wolt ir wider elenam
durch die doch dise vehe quam
daz wir mit fride muzzen leben.
die wollen wir gerne widergeben
dise rede sprach er uberal
do wart da ruf und schal
und manic rede getan
iegelich sprach sinen wan
agomennon und vlixes.
und ouch diomedes
dirre rede sie sich underwunden
do sie der rede begunden
do ginc dar zu antenor
und leit in ein ander rede vor
er sprach ich und eneas.
anchises und polidamas
wollen geben an uwer hant
dise stat und diz lant
daz wir behalden den lip
und unse kint und unse wip
unse gesezze und unse gut
ob man des uns tut
stete gewisheit
so sin wir darzu bereit.
wir fiere han diz gesworn
durch einen haz un einen zorn
und umbe unminne
wir han gewalt dar inne
priamus mac an uns niet
einen mort er uf uns riet
des haben wir disen eit getan
ob ir die stat wollet han
so sehet daz diz verholen si
und gebet mir einen boten ir dri.
der gewerben kunne
zu priamo und zu sime kunne
daz er wider gebe helenam
und swaz paris mit ir nam
er gebe oder gebe niet wider
so tun wir einen andern rat sider
einen boten als er bat
gaben sie in in die stat
einen kunic wol bekant.
der was taltibius genant
und taten im des gewisheit
des er uf in hette geleit
e er do dannen kerte
eines frides er gerte
daz sie irn toten geteten
als sie da vor heten
dez geschach ouch alsus
antenor und taltibius.
schieden da von in drin
und karten hin zu troyge in
die ritter gein in gingen
taltibium sie enphingen
ez was abunt stunde
ir dehein enkunde
vernemen ir botschaft
des schiet sich die ritterschaft
unz an den andern tac
des nachtes antenor phlac.
taltibiun mit eren
mit manierhande meren
wart der abunt hine bracht
antenor hete ouch erdacht
daz an den vorderen tagen
sin son glaucus was erslagen
des saget er sime gesinde
wibe und kinde
daz sie fride hatten.
unz sie die toten bestatten
und hiez sie fruwe uf stan
und hin an daz felt gan
und suchten wa er lege
er hiez daz man sin phlege
als ez wol gezeme
und im zu rechte queme
do die nacht ergangen was.
uf des kuniges palas
die fursten alle quamen
von antenore sie vernamen
mit wie getanen mere
er wider kumen were
antenor do uf stunt
ez ist uch allen wol kunt
iungen und alden
wir han uns enthalden.
unz hute an disen tac
daz unser dehein mac
rechte dem andern gesagen
warumbe wir dise not tragen
die crichen hant uch daz enpoten
bi mir und mit iren boten
herren taltibio
daz die muzzen wesen fro
die deheine rechte rede verstant.
und hie hus und hof hant
und mage und kint
oder mit truwen hie inne sint
daz enist anders niet
von der uns leide ist geschiet
daz wir die frowen widergeben
wer solde immer mer leben
mit leide um frowen helenam
wir endurffen um esionam
deheine bose rede han.
mit ir hat vil wol getan
der herzoge thelamon
durch hern ayacem irn son
dunket mich daz harte gut
daz ir der crichen willen tut
geschiet irs willen niet
waz sol denne unse diet
so sin wir unselic geborn
unse stat die ist verlorn.
unse lant und unse geine
unser ere wirt so klein
ob man sie verkoufen wolde
der sie denne kouffen solde
den funden man leider nieren
got gnade uns troyren
eya troyge schone stat
din strazze din phat.
un din schone zu vart
daz sie ie sus besezzen wart
durch eines wibes namen
daz wir zu spotte un zu schamen
fremden landen nu muzzen sin
an uns selben ist wol schin
ungelucke un unheil
von uns selben daz merre teil
kumet und kumen ist.
mit diser rede mit dirre list
rief er so daz palas
von geschreige vol was
alle die da waren innen
mit grozzen unsinnen
weinten und schriten
und sprachen zu den ziten
stille und offenbare
daz sin rede also ware.
und quamen an sinen rat
swenne der man in munde hat
und sin ouge weinet
und ez sin herze niht meinet
so ist er als die want
die man uzzen ganz fant
und wurezic ist innen
mit unkustigen sinnen
mit sinen suzzen worten
schuf er daz sie horten.
der falsche bote antenor
swaz so er in leigete vor
eya sprach priamus
wie hat min got vergezzen sus
daz mir wachende geschit
were mirz getroumet ich enwande es niht
vor eime halben iare
er zohte uz sime hare
do manichen schonen grawen loc.
und zureiz sinen roc
sine hende er zu samne sluc
und hette sulcher gebere gnuc
als man zu habende phlit
swenne im die sorgen bi lit
do sprach iemerliche
der kunic von troyger riche
eya glucke eia heil
nu hast du mir daz swarze teil
allenthalben zu gekart
mir sint die wizzen wege verspart
da ich wilen ane ginc.
nu stant leider mine dinc
harte ungewisse
mich blendet finsternisse
die truben zit ich meine
nu bin ich leider eine
do ich hette der salden schin
do was alle die werlt min
nu hinket min ere
waz mac ich sprechen mere.
tut ir herren alle
swaz uch gevalle
ez si ubel oder gut
mir ist lieb swaz ir tut
got lazze uwerme gewerbe wol geschen
ich wil ez horen noch sehen
des ginc er dannen
mit unmanigen mannen
als er uz dem rate quam.
antenorem und eneam
daz volc al gemeine bat
daz sie sich des landes und der stat
zu gedinge under wunden
und swelich gedingen sie vunden
daz mochte sin mit eren
daz sie dar ane weren
sie globeten also
und riten mit taltibio
und sprachen zu den crichen daz
wir enwollen niht vurbaz
bliben in den leiden.
wir woln ez gerne scheiden
uzzen und innen
mit liebe und mit minnen
da enmochte ander rede niht sin
ergangen was der sunnen schin
ir rede des an ende bleip
daz sie die nacht widertreip
und do sie heime quamen
der toten lichnamen.
waren in die stat bracht
antenor wachte alle die nacht
beide mit ruwen un mit klage
des morgens vru mit dem tage
die herren sich ufhuben
ir toten sie begruben.
do die von ylion
antenor glaucun sinen son
bestatte harte reine
in eime mermelsteine
philemenis zu im nam
die kunegin pentesileam
die hette man gesuchet allen den tac
in dem wazzer da sie inne lac
der frowen er sich underwant
er wolte sie vuren in ir lant
daz was bi sime lande
in eime gewande
so manz best konde vinden.
hiez er sie bewinden
unz er gesehe
waz den troyrern gesche
und wie ez in ergingen
zu sune oder zu gedinge
und als die toten waren begraben
des tages wart dehein rede erhaben
mit gedinge noch mit sune
sie hetten gnuc zu tune
daz sie den toten die sie heten
ir recht gar geteten.
helena gehorte
daz daz was in worte
daz man sie solde widergeben
sie begunden sere widerstreben
daz ez niet gesche
doch was ez also wehe
sint sie es wandel niet enhete
daz sie ez willecliche tete.
swenne du niht enmach daz du wilt
so kere umbe den schilt
des ginc die frowe bi der nacht
mit trurigen mute
zu antenoris heimute
und bat in durch gotes ere
daz er ir gut were
wie sie zu hulden queme
daz in den lip nicht neme
menelaus ir man
er sprach ich tun ob ich kan.
beitent unz morne an den tac
swaz dar uz werden mac
als ich in doch sprechen sol
daz geschiet danne wol
do die nacht ergangen was
antenor und eneas
rieten uz raten
um helenam sie baten
daz sie die hulde gwan.
sint huben sie disen rat an
git man elenam wider
daz were vil bezzer sider
als die stat wer gwunnen
priamo wir es niht gunnen
daz ez im so sanfte erge
man sol zu im muten e
daz amphimacus sin son
verswere die stat und ylion.
ob er wider redet daz
so mugen wir harte vil baz
finden rat und list
da die stat mit verlorn ist
daz geschach also
die crichen waren der rede fro
des wurden boten mit im gesant
so man sie allerwist vant
daz was diomedes.
und der wise vlixes
do die troyani vrischen
daz die crichen mer hischen
den die frowen elenam
ir iegelich so underquam
und zurnte so sere
daz ienen lieber were
daz sie weren anderswa
sulich ruf was da.
priamus und sine diet
von zorne us dem rate schiet
ir rede bleip an ende gar
durch die sie waren kumen dar
antenor mit in zwein ginc
einen andern rat er ane vinc
der was susgetan
er sprach ir herren ich han
eine rede vor gedach.
die enwerde vollen bracht
so nemugen wir vollen bringen
unse dinc mit deheinen dingen
ylus ein kunic hiez
der ylion stiften liez
von ylo heizzet ez ylion
von im was man des gewon
daz er nacht und tac
an sime gebete gerne lac.
von grozzer schonheite
ein bethus er uf leite
zu eren und zu minnen
der selben gotinnen
die da heizzet pallas
als ez vilna gewort was
ein zeichen dar inne geschach
daz nieman sulches niet gesach
ein bilde dar in geflogen quam
schone und lobesam
glich einer frowen
wie ez were gehowen.
oder wie ez gesniten were
des wunderte sie immer mere
die ez engesahen nie
die wile wir daz bilde han hie
indewendic in unsen graben
so wollen wir daz verwar haben
daz unser stat niet missege
ich enweiz niet waz sagen me
pallas hat ez her gesant.
ez ist palladiun genant
daz anebeten wir hie inne
mit liebe und mit minne
und mit grozzen eren
ob wir gevangen weren
die wile diz bilde hie inne ist
so enhoret dar zu deheine list
da die stat mite si gwunnen
nu han es mich versunnen.
mochten wirz uz bringen
so solde uns gelingen
ez ist in grozzer hute
theanus der gute
der ist alle zit dar bi
swie sere ez doch behutet si
so gedenke ich gerne einen rat
daz unser wille vurgat
got gemane uch des.
sprach her vlixes
ez sol uch niet geruwen
sint wir uch getruwen
daz ir denket an uwern mut
wie ir also getut
als ir uns gelobet hat
antenor sprach es wirt rat
ir muget wol wider riten
ich gedenke in kurzen ziten.
daz min wille geschit
priamus enweiz niet
waz im sorgen nahet
sint er daz gedinge smahet
daz anphimacus sin son
verswere die stat zu ylion
nu lazzet ez an den rat min
ich wil der crichen bote sin
und wil von ime heischen daz
als im got ergaz
ob er ez leisten niht enwil
do er geredet hette vil.
sie zwene lizzen ez an in
daz da was von in drin
gerunet und geraten
daz bevalen sie im und baten
daz er dar ane dechte
und ez vollen brechte
dar nach schieden sie sich
an sinen weg ir iegelich
antenor zu ime nam.
sinen gesellen eneam
priamum er besante
und die fursten die er bekante
daz sie vernemen sine wort
beide vore und vort
quamen die fursten alle dare
und namen siner rede ware
des stunt er uf und sprach
ir herren uch ist daz ungemach.
um anfimaco leit
daz die crichen hetten uf geleit
daz er vurswere diz lant
nu hant sie mich zu boten gesant
die enturren ander boten senden
wolt irz nu enden
daz unser und ir bliben gut
des uns gestern wart gemut
daz mochten wir gerne han getan
si wollen von priamo nu han
ein dinc daz ist niht kleine
ich enweiz waz ez meine
sie hant sere uf geslagen
wolt irz horen ich wil ez uch sagen
antenor da nante
funftusent bisante
funfzehen tusent marke wert
was da silbers gegert.
und zu drizzic iaren
hundert tusent malder in waren
weizzes geheischet un genant
herumbe hat here gesant
nestor und agomennon
vlixes und thelamon.
pyrrus und diomedes
nu versinnet uch des
ob des niht geschiet
uns mac frides werden niet
priamus sprach dar zu
wil man daz ich daz tu
nu man habe nemen sol
so gescheiden wir uns wol.
mit guten minnen
des hiez er gwunnen
als ez uf geleget was
antenor und eneas
nach vlixe santen
diomedem sie mite nanten
daz sie dare quemen
und ir gelubede nemen
des quamen sie vil schiere.
die rat geben fiere
in ein bethus gingen
raten mit welchen dingen
sie volenten des in was gedacht
die wile was darin brach
opfer manigerhande
als man in dem lande
bi der alden zit phlac
uf dem lectere da lac
manic schaf und rint.
nider geslaugen und beschint
daz daz blut dar uz trouf
des lac da ein vil michel houf
dar quamen alle gemeine
groz unde kleine
wip und man uz der stat
ir iegelich flehete und bat
nach irre gewonheit
ir opfer daz da was geleit
daz ez irm gote wer anne
und in zu gute queme
dar under hiezen sie machen
fur von durren spachen
und wolden daz opfer brunn
pallade der gotinnen
beide zu eren und zu lobe
do enwolde ez unden noch obe
brinne nach irme alden site.
sie waren im vil vaste mite
daz sie ez enpliesen
do enkonden sie dar ane erkiesen
noch ganstern noch loben
etliche vor leiden danne flohen
ez was im vil ungemach
daz ir opfer niet geschach
als im von rechte solte geschen.
des hetten sie in leide gesehen
daz merre teil bleip ir da
die riten daz man anderswa
ir opfer versuchte
nu es pallas niht enruchte
ez neme lichte apollo
der rat geschach also
als ez dar bracht was
ir iegelich bette und las.
mit grozzer flehe
daz irme opfer recht geschehe
sie namen des fures alle war
die wile quam ein engel dar
oder der tufel an der gebere
als er ein engel were
daz folc allez erschrac
er nam daz opfer da ez lac
und schrei mit einer stimme.
harte heiz grimme
im was dannen vil gach
daz folc sach im allez nach
er furte daz opfer zu dem mer
under daz crichische her
da wart geschreige
und klauge manigerleige
sie wanden sin verraten
irn got sie baten.
daz er in helfe tete
zu sulcheme ungerete
den crichen sagete calcas
wie dem dinge was
sulche bezeichennunge
diz ist wandelunge
und anders niht mere
unser finde ere
wirt schiere an uns gewant.
dise stat und diz lant
und diz kunicriche
wirt uns kurtzliche
daz geschach ouch also
ecuba was unfro
wen in so was geschen
sie wolde baz ir gelucke sehen
ein opfer sie bereite
von grozzer zierheite.
als man daz fur dar ane stach
als in da vor geschach
also gescah in aber hie
sie enkunden ez nie
er quicken noch enzunden
ez kumet von uwern funden.
sprach kassandra
wir enprinnen diz opfer anderswa
diz zurnet phebus
daz in disem bethus
ist geschehen ein mort
als ir wol hat gehort
hie wart achilles inne erslagen
sie hiez daz opfer uz tragen
uz der ture hin vor
da bestat was hector.
do man ez da bereite
e man vollen vur geeite
so was daz opfer gar verbrant
dar bi hetten sie bekant
daz cassandra die wise maget
in hette vil war gesaget
sie wurfen die schult uf ecuba
von der der mort uz quam.
sie gingen mit frohen mute
zu irre heimute
und hetten des alle wan
daz ez wol solde gan
des nachtes harte spete
do man sich geleget hete
antenor ginc in daz bethus
da der prister theanus
behutte ir heilictum.
daz da hiz palladiun
doch mochte ez baz der tufel wesen
wir han vil dar abe gelesen
waz da wunders abe gescah
antenor zu dem prister sprach
du hast hute wol gesehen
wie unserme opfer ist geschen
wie ez uz der stat gevur wart.
daz weiz ich wol in bin gelart
diz bilde wil dar nach kumen
ioch han ich daz wol vernumen
enkumet ez dar nach niet
daz uns nimmer gut geschiet
so heilic ist diz bilde
kumet ez uf daz gefilde
nach dem opfer bi daz mer.
da getar daz crichische her
lenger niht bliben
wilt du sie vertriben
so laz mich ez dar uz tragen
ich wil dich wol minnen
so die crichen fliehent hinnen
und wil dich wol minnen
so blibet mir eine ir habe
da mache ich dich riche abe.
der prister was mietegerne
er wolte der habe niht enpern
daz bilde er in nemen liez
wende er ime mite gehiez
do der prister was betrogen
do wart ez niet lenger verzogen
antenor sich genante
daz bilde er hin uz sante
vlixes daz bilde enphinc.
harte wol er ez behinc
nach sime rechte er sin pflac
beide nacht und tac
do merkete theanus
daz er betrogen was alsus
er entorste niht iehen
wie im zu dem bilde was geschen
als der tac ginc zu.
antenor hup sich harte fru
zu den crichen uz der stat
vlixem er bat
und tydeus son
swenne sie ylion
mit sime rate gwunnen
daz sie sich versunnen
waz sie im gelobet heten
und wol zu im teten.
und zu sinen kinden
ich enmac es niht irwinden
ob uwer wille hie geschiet
enleistet ir mine gelubede niht
do sprach her vlixes
warumbe zwifelt ir des
ist ez ubel getan
daz ir des hat wan
daz wir mit untruwen farn.
wir suln ez harte wol bewarn
ir und eneas
und anchises der an dem rate was
sult uwers gelubedes sin gewert
drizzic tusent marke wert
goldes sult ir von uns haben
daz wir uf han erhaben
denket wie wirz geenden
ir sult ez wol bewenden.
dannen schit antenor
vlixes truc diz bilde vor
die crichen freuten sich des
calcas und crises
des bildes sich underwunden
die von troyge enkunde
gefragen noch gewisten
mit wie getanen listen
palladiun wer verstoln.
theanus hette ez verholn
und torste ez niemanen sagen
wer ez uz hette getragen
crises eine list vant
da mit er stat und lant
den von troyge ane gwn
er hiez epiun einen zimmerman
eines werkes beginnen
mit grozzen sinnen
wart daz were vollenbracht
als er vor hette erdacht.
daz gezimmerde was herlich
eime rosse glich
uzen gevestent vil wol
innen wit und hol
geworcht von grozzer wisheit.
do daz werc was gereit
crises in die stat enbot
den crichen wer irs rates not
sie westen wol daz pallas
in harte grozme zorne was
wenne sie ir bilde hette verlorn.
sie vorhten sere irn zorn
und hetten so sere geforht
daz daz ros were geworcht
swenne so erginge
ir gelubede und ir gedinge
und zu lande solden keren.
so wolden siz ir zu eren
in die stat triben
daz sie mochten bliben
in der frowen hulden
sie enwolden niht dulden
irn zorn und ir unminne.
da was vil ritter inne
die wonden daz diz mere
in harte gut were
ouch was ir dinne ein michel teil
die merketen daz unheil
die zu lande karten.
und unheilis bewarten
der kunic filemenis
der was merke und wis
zu troyge er urloup nam
und furte pentesileam
mit im zu lande.
ir frunt er wol bekande
do liez er sie begraben
antenor der hette die wil erhaben
mit priamo den alden rat
den ir dicke gehort hat
an dem andern tage fru
griffen sie beidersit zu
zu gelubede und zu gedinge
die crichen daz vollen ginge.
ir verretennisse
die andern daz sie gewisse
und mit fride musten bliben
diz begunden antenor triben
der ez lange getriben hette
priamus durch sin gerete.
quam daz uz uf daz felt
und brachte golt und gelt
daz von im geheischet was
anchises und eneas
als wir horen sagen
hizzen ir gote uz tragen
e die crichen dannen furen
daz sie mit truwen swuren
daz sulich gedinge.
also vollen ginge
als sie zwene und antenor
lange hetten geraten vor
uf sulich unterscheide
bot sich zu dem eide
zu erste diomedes
dar nach vlixes
dar nach diomeus
thoas und menesteus.
menelaus und thelamon
und pirrus anchilles son
als da was begunnen
sie swren bi der sunne
bi himele und bi der erden
daz daz war solde werden
daz von in fieren
von den troyieren
lange was uf geleit.
sie fiere namen vergut den eit
do was da anders niht gesworn
wen daz sie musten sin verlorn
sint daz da gesworn was
daz der troyane dehein genas
wie solde sie do genesen
daz mochte ouch wol mit eren wesen
daz er in den stric begleit
der in eime andern hette geleit
do sie gesworn hetten so.
priamus was vil fro
den eit er vur gut enphienc
swie er doch ubel uz ginc
wunders was da vil geschit
ir iegelich uf den andern rit
daz verwunden sie spate.
von manicfalden rate
die herren verworhten sich
des wart verworht ir iegelich
priamus wonde fride han
do der eit was getan.
e denne er karte in die stat
um helenam er bat
menelaum irn man
daz er ir die hulde gwan
menelaus bat ouch in
als ich von dir gebeten bin.
und ich dinen willen tete
nu leiste ouch du mine bete
ich han ein gezimmer hie
du gesehe schoner werc nie
daz wil ich zu minnen
geben diner gotinnen.
die da pallas ist genant
e ich rume diz lant
des hat din stat ere
ich enbite dich niht mere
wen daz du mir helfes dar zu
wie ich wol darmite getu
nu ich ez dar in triben sol
so bedarf ich diner hulfe wol
eneas so vil dar zu sprach.
daz sin bete geschach
priamus heim karte
sie liefen von der warte
alle daz ir dar uffe was
un folgeten im uf sin palas
do quamen die von troyge
mit freuden und mit ioie
waren alle die nacht
wenne in der fride was bracht.
epius der zimmerman
manien starken helt gwan
die im hulfen sin werc
uber tal und uber berc
triben gein der stat wert
daz hulzine phert
wart sere gezogen
sine kunden nirgen genogen
in was zu der erbeit so gach.
sie zugen vore un schurgeten nach
biz daz ez quam hin vor
do enwas dehein burctor
so hohe noch so wit
noch dehein berfrit
noch erkere
der im glich were
ez was den turmen glich ho
die von troyge waren fro.
daz da frowe pallas
so wol mite geeret was
sie zubrachen und zuforten
ir muren in den worten
daz ez dar in queme
wen ez drin wol gezeme
do sie ez dar in brachten
die crichen gedachten
sint zubroch wart ir gewer.
daz die von troyge irme her
nich enmochten widerstan
des wolden sie den schatz han
als ez uf was geleit
der schaz wart in bereit
und kornes ein unmazze.
daz lizzen sie ir strazze
furen mit schiffen
sus wart die stat begriffen
von finden und von frunden
sie mochten noch enkunden
sich niht wol han behut
sint im die niht waren gut
die in gut solten wesen
hie han ich von crichen gelesen.
sie namen zu priamo urlop
und uber al sinen hop
und baten daz er helenam
zu einer stunt zu im nam
unz sie zu lande quamen wider
sie wolden boten senden sider.
die sie gemechliche
furten in ir riche
hetten sie sie zuhant genumen
und weren sint wider kumen
und hetten die stat zubrochen
so wer in gesprochen.
witen in dem lande
unere und schande
darumbe taten sie daz
wenne ez lutte vil baz
swenne man die stat zufurte
daz man sie dannen hine vure.
wen daz ez durch sie eine geschach
daz man troyge zubrach
sie hizzen ir schif reiten
von grozzen ziereiten
ir segel sie uf hingen
von troyge sie do gingen
und riten und ranten
ir herberge sie branten
daz fur vaste uf stoup.
da lohete holtz und schoup
beide hutte und stal
wart zu aschen uber al
do karten sie gein syeon
des wonden die von ylion
daz sie ledic weren.
von sorgen und von sweren
als ez vinster nacht wart
do hetten sie ir segel umbe gekart
in einer kurzen wile
karten sie wider die mile
die sie hetten uber geruret
ir schif wurden gefuret
aber an die alden habe
da sie gefaren waren abe
da enwas nieman
er schutte sinen halsberg an
sie wapente ir iegelich.
und bereitten sich
als sie bi der nacht
mit gewalt und mit macht
die stat zu troyge wolden han
sie hetten es drinne keinen wan
ir dehein newiste
der crichen argeliste
do sie begunden nahen
ein groz fur sie sahen.
vor dem rosse brinne
da waren drizzic inne
rittere verborgen un verholen
den daz ros was bevolen
der was synon genant
der hette daz fur durch daz enprant
daz sie quamen da engein
da daz fur uz schein
da was die mure zubrochen.
ez was also vor sprochen
ir volc hie zu karte
do enwas uf der warte
noch uf den erkere
dehein wechtere
des riten sie an sorge darin.
synon der luchte in
do sie in waren kumen
und ez die drizzic vernumen
in dem rosse hetten
waz wolt ir daz sie teten
uz dem rosse sie traten
als ez was geraten
da wart lenger niht gebeit
als ez uf was geleit.
besatzten sie die porten
ot in den worten
daz ir dehein da enbinnen
dar uz mochte entrinnen
sie hetten die gazzen gezalt
und lagen gestalt
beide uf und nider
und fort und wider
sie hetten hute uberal.
da enwas hus noch sal
noch dehein kemennaten
sie weren alle verraten
da wart gerant und getrat
sie slieffen alle in der stat
al da sie slieffen
mit swerten sie uber sie lieffen
sie slugen und stiezzen
e sie dar abe liezzen.
so verlos man und wip
und ir kint dar zu den lip
da wart gestalt sulche not
sie lagen allesant tot
die in der stat waren
sie zugen sie mit den haren
da waren zuhouwen
ritter und frouwen
mit frunden und mit magen.
die edeln fursten lagen
tot da iemerlichen
und die armen mit den richen
ez mochte got erbarmen
den wiben an den armen
da sie die kint trugen
zu tode sie sie slugen
hus und palas
und waz da gesezis was.
von blute ez allez vol floz
dehein mensche es genoz
so ez zu dem bethus floch
swer in dar inne bezoch
dem muste er den lip lazzen
gazzen und strazzen
fluzzen alle von blute
sie enmochten vor hute
zu deheiner flucht kumen.
des wart in allen der lip genummen
die stat toten fol lac
und als quam an den tac
ir iegelich roubete und nam
allez daz im zu quam
in welichen enden man ez fant
silber gesteine golt gewant
an golde und an gewande
ziereit maniger hande
priamus floch in daz bethus.
do konde im sin got phebus
zu deheinen staten gestan
er muste da den lip lan
sin tochter cassandra
lief im als schrigende na
in ein bethus da bi
da klagete sie palladi
ir not und ir swere
daz ez so kumen were.
nu enweiz ich was me sagen
wen da was not und klagen
von mannen und von wiben
sie enwisten wa bliben
sie liffen her und dare
swa man ir ieren wart geware
do enmochten sie niet des gegeben
sie musten lazzen daz leben
sie lieffen zu dem uberisten hobe.
da man unden und oben
maniger kameren was gewon
daz was in dem gesezze zu ylion
da lieffen die frowen inne
und die kuneginne
eneas und anchises
folgeten in underdes
und antenor der alde
und hizzen in daz sie balde.
her vor gingen
sie solden wol gedingen
san bi disen worten
ecuba gehorte
daz die stat verraten was
sie sprach pfi dich eneas
phi din ere phi din leben
du hast magen und neben
vil ubel mite gefarn
we wie manic muter barn
von dinen schulden tot lit
we der unseligen zit.
da du inne wurde geborn
du hast alle die verlorn
die du behalden soldes han
wie hast du armer sus getan
eya troyge reine
wer ist der dich nu weine
sint dine lute
hie ligent hute
alsus iemerliche erslagen.
die dine ere solden tragen
die hant dich leider gevalt
sie klagete vil und schalt
idoch bat sie eneam
daz er polixenam
neme an sine hute
polixena die gute
die was sere verzauget
eneas troste die mauget
underdes ersluc pirrus
priamum in dem bethus
daz daz blut uf den lector spranc
da man irn goten uffe sanc.
menelaus ouch quam
da er vant frowen helenam
were er schiere niht comen
sie hetten ir den lip genumen
andromache und cassandra
die wurden wol behut da
von ayace oileo
der behutte sie so.
daz ir deweder hete
dehein ungerete
grozzen schaden sie taten
in den kemennaten
brachen sie die zirde abe
und namen die habe
swa si sie funden
da die gote stunden
gezieret harte reine
mit golde und mit gesteine
den namen sie ir zierheit
und lizzen in ir gotheit.
sie lizzen den got un namen daz golt
un daz gesteine dar in gevult
bethus und palas
und allez daz dar inne was
daz wart allez verkart
unz in der schatz aller wart
als ich ytim hore sagen
zu samne hizzen sie ez tragen
beide schatz und gewant
und swaz man zirden irgen vant
daz hizzen die behalden
die ez von rechte solden walden.
an eime houffen ez allez lac
ir gwin und ir beiac
daz teilten sie gliche
da nam ir iegeliche
weder minner noch vort
den nach dem werde un nach der gebort
ouch wurden sie in ein
daz von den fieren was dehein.
antenor noch polidamas
anchises noch eneas
sie enbehilden daz leben
ouch wart in gegeben
als ez gesworn hete
diomedes der stete
und der wise vlixes
ayax zurnte underdes
uzzer mazzen sere
daz helena genesen were
er wolde sie gerne han erslagen
kume binnen drin tagen
vlixes da zu samne treip.
daz er mit gemache bleip
cassandra quam gande
agomennon wande
daz im der claren sunnen schein
blicte under die ougen sin
so wol was sie getan
er wolde sie zu wibe han
mit ir ginc dimena
und ir gellin ethra.
ir itweder harte schone was
die eine nam achmas
die andern demophon
hern priamis son
helenus der wissage
der was zu strite ein zoge
des genoz er da der zageheit
daz im nie geschach leit
andromacha hectoris wip.
die behutten ouch irn lip
sie waren gut beide
des bliben sie ane leide
von cassandren und heleno
wurden die crichen gebeten so
daz ir muter ecuba
irn lip behilt da
um hectoris sune zwene
daz was unwene.
daz ez so geschee
wen daz mit grozzer flehe
der cassandren hete behat
agomennon darumbe bat
durch cassandren eine
genasen alle gemeine
die frowen von ylion
des half agomennon
wen man durch sine bete.
harte gerne da tete
den frowen wart fride gegeben
und was allez worden eben
sie wolden zu lande keren
e sie kumen weren
uz der porten
sie sahen und horten
ein weter harte swinde.
daz mer von dem winde
sluc uf und nider
sie karten in die stat wider
in eime mande ez nie gelac
beide nacht und tac
tegeliche starc ez was
do saugete calcas
ir prister und ir wissage
daz in der helle hete klage.
megera und allecto
dise furie zwo
und thesifone der mite
durch ir driger unsite
was von winde und von waze
uf dem mere die unmaze
daz ich ez uch gesagen niet enkan
weder wip noch man
sie haben darumbe zorn.
daz achilles hette verlorn
den lip durch polixenam
und ir nieman den lip nam
ne were des niht geschen
sie enhetten nimmer mer gesehen
schone weter zu irre vart
do pyrro daz zu wizzen wart.
durch sinen vater achillen
und durch der frowen willen
suchete er die maget san
sie hetten bi der zit wan
daz sie heten sulchen gewalt.
wen sie quelten der wer gequalt
sie mochten ouch ruwe geben
die crichen begunden derane streben
als in calcas hette gesagit
daz in wurde die maget
sie suchten her und dare.
in eime gaden wart ir gewar
der ungetruwe antenor
der zoch sie mit dem arme herfor
agomennon zu im nam
die schonen polixenam
und entwurte sie pyrro.
vlixes rit im do
daz er sie hin wec truge
und zu tode sluge
uf sines vater grabe
wir muzzen dirre rede kumen abe
daz ist also gut bezite.
als man lenger bite
sin rat der geschach
da von quam groz ungemach
und groz leide
als ich dar nach bescheide
do leitte sie pyrrus hin
swie sie schrige oder grin
des nam er deheine war
sie sprach do er sie leitte dar.
edel man pirrus
wie leit ir mich sus
wamite han ich dit verscholt
ich was uwerme vater vil holt
hat in min bruder erslagen
lebet ich immer ich wolde in klagen
ez entu denne min sunde
ich enwiste noch enkunde
von warheite wizzen.
waz mir si gewizzen
ach ir arme sunderin
daz ich mit unerin
alsus wirde geleit
ich entet in me dehein leit
an werken noch an worten.
die ir rede gehorten
und ir not sahen
die musten enphahen
iamer und ruwe
die frische rose nuwe
und ir varwe die von ir schein
die waren glich und ein
so schone maget so schone kint
bewewete nie der win.
noch enbeluchte nie die sunnen schin
pirrus leiz alle rede sin
er leite sie zu dem grabe wert
und zuckete sin swert
uns sluc ir daz houbet abe
uf sines vater grabe
daz grap wart von blute rot
do die maget was tot
ir muter ecuba.
stalte groz wunder da
sie beiz und cram
allez daz ir zu quam
zu handen oder zu munde
der crichen dehein enkunde
vor ir nieren bestan
sie liz under sie gan
mit einn mezzer daz sie truc
einen kunic sie zu tode sluc
un zwene grefen dar mite.
ouch engalt sie irre unsite
man mochte wunder schowen
sie begriffen die frowen
und bunden sie zu einn phale
und wurfen alle zu male
uf sie mit steinen
ir fleisch mit irme gebeine
wart so gar zurslagen
man sol lange dar abe saugen.
daz sie den lip also verlos
und so bittern tot kos
noch wart sie bestat
ein teil verren von der stat
in eime harte schonen graben
noch hat die stat namen dar abe
unselic stat alle verkart
wenne da begraben wart.
die edel kuneginne
vurkart uz irn sinne
also verlos sie den lip
sie was iedoch ein vrumic wip
ir was ir leit alzu leit
des gwan sie sulche tobeheit
von anders deheiner schande
des geschach in dem lande
wunderliche geschichte.
als ich uch berichte
sich hup ein harte groz strit
ayax sprach zu der zit
von salemine
ich und die mine
wollen han palladiun
ich han pris und rum
und ritterliche ere
hie begangen mere.
danne ein ander habe getan
des wil ich diz bilde han
do sprach diomedes
wer stat uch des
ez ist uch allen wol kunt
ich bin dicke worden wunt
zu sturme und zu fechte
ist ez iemannes von rechte
nach sime werde
ich wene ez mir werde
thelamon sprach sine wort
uwer rede ist ungehort.
sol ez iemannes sin
nach sin werde so ist ez min
do sprach under des
der wise vlixes
mir ist vil ungemach
daz uwer hute dehein beiach
daz ez sin wesen solde
ob ich es niht enwolde
so tet er affechte
swelich uwer es gedechte
ich sage uch warumbe ez min ist
ich han mit miner list.
daz bilde gwunnen
man mag es mir wol gunnen
ez wart mir gesant uz der stat
do hette ich ez wol behat
wen daz ichz durch truwe tete
mit rate und mit miner bete
und mit miner lere
hat ir dise ere
hie zu troyge beiaget.
daz golt daz ir herren traget
die guldinne vingerlin an der hant
und daz schone siden gewant
und daz edel gesteine
und die lin wat kleine
und daz silber daz ir hat
daz gap uch allez min rat
ich enverwizze es uch niet
ich weiz wol daz ich eine riet
des wir alle riche sin
darumbe ist diz bilde min
ayax sprach ich wil uch wern.
swer sich den toren lezzet schern
der ist selber ein tore
ez horte min ore
und ez hant min ougen gesehen
des min munt wil iehen
wir kumen alle
von uwerme rate zu schalle
und zu bosme worte
min ore daz horte
daz wir swuren meineit
ez ist mir ouch vil leit
daz ez min ouge ie gesach
und min munt ie gesprach.
daz ir mich hiezzet sprechen
mag ich ez gerechen
so sol ez uch geruwen
daz ir mit untruwen
mit deheiner ander wisheit
mich also verre hat verleit.
mit hat ein tore des geschorn
daz ich durch in han gesworn
daz ich meineidic bin
hat ir kunst oder sin
daz ist ubel an uns schin
sint wir truwelos sin
dez enlazze ich mich niet an
wende ich baz dienen kan
mit miner massenige.
was ich zu cornancige
un zu trace gesant
da nam ich allez daz ich fant
polimestor wol entsub
daz ich im uf hub
allez daz er hete
sine spise sin gerete
der kunic von frixen lande
harte wol erkande.
die stetekeit min
er weste wol daz ich sin
dehein gnade newolde han
er enmochte mir niht wider stan
an sinen danc ich uf las
swaz in sime lande was
gargarie und arysan
copsin un arisban
dise kunicriche.
twanc ich geweltliche
manige ere ich da nam
swaz so mir zu quam
daz was allez verlorn
ich brachte uch dannen daz korn
und kuwe und swin
und fleisch und win
erweiz und bonen
des sol man mir nu lonen.
ane diz han ich vil getan
des wil ich diz bilde han
wil ez mir vlixes nemen
so lazze man uns bezemen
uf dem creizze
nu zu ageleizze
behertet ers da so vure ez hin
seht wa ich gereit bin
hette achilles daz leben
dem solde manz von rechte geben
der brach die burge un twanc die lant
die kunige der drinnen uberwant.
die stete er verbrante
der kunic forbante
von sinen henden tot lac
an anders gut beiac
sine tochter er nam
diomedeam
und anders manige schone maget
der prister crises noch klaget
um die tochter sin.
syre und iherapolyn
die wuste er eine
wir genuzzen es alle gemeine
daz enelyacas
unser geleite her was
ez wer im liep oder leit
ouch quam sin in erbeit
ein stat heizzet pedason
die gwan er un erion.
dannen was brises
ytis bereitet mich des
daz sich der vor leiden hinc
do er im die lute abe vinc
und im sine tochter nam
ypodomiam
manic ere uns von ime wart
do wir waren uf der vart.
do wir her quamen
den sic wir hie namen
von siner manheit
vlixes sprichet wisheit
der wil ich geswigen
ich wil da hin nigen
da achilles ist begraben
von dem wir alle sin erhaben
an gute und an ere.
ob er in liebe were
diz palladiun were sin
nu ist des niht. nu ist ez min
manige rede und manic wort
wart da von in zwein gehort
die nuwit ne verstiez
agomennon do enthiez
vlyxi er solde ez han
des wolde er ime bi stan.
da enwere dehein furste
der ez wider reden turste
sint daz er were
ir aller richtere
daz entet er um anders niet
wen daz er pirro daz riet
daz helena sins bruder wip
vor im behilde irn lip
hie hup sich maniger leige.
ruf und geschreige
den crichen was allen leit
daz agomennon dar ane streit
daz vlixes daz bilde hete
sie sprachen warumbe er daz tete
wen ez baz gezeme
daz ez ayax neme
des were er harte wol wert
do begreif ayax sin swert.
mit beiden sinen handen
und sprach ich wil diz anden
einewis oder anderwis
er si tump oder wis
swer durch ritterlichen rum
wolle diz heilictum
beherten oder behalden
der lazze es heil walden
er trete her un berede ez hie.
do enlac sin arm nie
unz er einn rum gwan
da enwas nie dehein kune man
der sin torste erbiten
so ginc er umbeschiten
mit susgetanen leiden
wart die rede gescheiden
daz ir iegelich vor floch
swa so ayax nach zoch.
des gwan er grozze fintschaft
von vlixe und siner ritterschaft
und von agomennone
vil grozzer und ouch me
hie enhore ich itim niht me sagen
des morguns do ez begunde tagen
war ayax funden
wol mit tusent wunden
aller zuhouwen un zuschit.
do nekunde bi der zit
nieman rechte verstan
wer daz hette getan
doch enwart ez so niht verswigen
des wart vlixes gezigen
und ouch menelaus
darumbe vehete si pyrrus
als ez quam uf den tag
bi einzeln stucken da er lag.
pirrus in zu samne las
do weinte alles daz da was
pirrus niht enwest
wie er getete daz beste
ouch enweste er was sprechen
er wolde in gerne rechen
ob er weste an weme
er mochte an disme noch an deme
deheine rechte schult haben.
doch liez er in begraben
also herliche
daz dehein sin gliche
nie newart bestat baz
in ein guldin vaz
wart ayax geleit
daz was priamo bereit
der solde dar inne sin gelegen
dar in legete man den degen.
vlixes binnen fier tagen
sint daz ayax wart erslagen
entorste me zu lichte kumen
im hette gerne den lip genume
pirrus und sin her
des hup er sich bi nacht uf daz mer
mit allen sinen mannen
alsus quam er dannen
diomedi er daz bilde liez.
daz da palladiun hiez
des namen hundert ritter ware
wol gewapent un wol gare
beide nacht und tag
alda ez behalden lag
bi der selben stunde
cassandra clagen begunde
und hette daz geweinet
daz ir muter was gesteinet
und irme vater daz houbet abe.
un ir swester erslagen uf dem grabe
ouch hette sie mer forgesehen
daz agomennon solde geschen
zu agomennone sie sprach
uch nahet groz ungemach
ob ich ez sprechen turste
ez ist simelich furste
dem ir getruwet harte wol.
als frunt frunde sol
swie ir in zu frunde hat erkorn
ir hat sin den lip verlorn
in uwers selbes huf
daz min vater in dem bethus
vor dem altare wart erslagen
daz wil phebus niht vertragen
er richet in harte schiere
die armen troyre.
die werdent alle gerochen
diz hant unse gote gesprochen
pallas und apollo
des werden die alle unfro
die ez hant geraten
als die selben taten
die crichen erbibeten uberal
ir iegelich erforhte sinen val
sie wunderten sich sere.
von wem ir richtere
den lip solde verliesen
sie kunden es niht erkiesen
noch wizzen von rechte
an wen sie des dechte
antenor bat mit flehen
die crichen umbe die vehen
die sie under in heten
daz siz durch got teten.
und lizzen sie zugan
als er es sich hete understan
diz dinc er also lange treip
unz ez in guten bleip
und als ez zu gute quam
mit im er sie heim nam
und gap in alles des gnuc
des die erde ie getruc
spise maniger hande.
sine schuzzelen er umbe sande
zam vnd wiltbrat
als ir dicke gesehen hat
in der grozzen herren hobe
beide zu rume und zu lobe
als er in gnuc hette gegeben
und ez allez was eben
under den crichen in rede was
daz her eneas
polixenam die schone maget
in des tages hette versaget
do sie antenor.
uz der kameren zuge her vor
da sie was inne
diz duchte sie unminne
do sie gwunnen die stat
des tages in ecuba bat
daz er sie naher ime nam
des barg er polixenam
des schuldigete in agomennon
und pirrus achilles son
ez was in beden vil zorn
sie zigen in er hete gesworn
daz er nimmer mere.
deheiner hande swere
den crichen me getete
daz er die maget hete
vor in verborgen
ez solde im kumen zu sorgen
ir iegelich im zu rechte vant
er solde rumen daz lant
er hette gesworn mein eit
des wart im da uf geleit
sie wolden ez in niet erlazze
er vure sine strazze
er were meineidic
des wart er vil leidic.
iedoch im ein frist wart
unz er sich bereitte zu der fart
un sine schif dar mite
noch danne kunde siner unsite
pirrus niht vergezzen
daz der helt vermezzen
ayax also er mordet lac
sine ritter unz an den dritten tac
mit andern sinen magen
uf ime lagen
und hetten uf sime graben
ir har geschorn alliz abe.
von den grozzen leiden
wenne er so was verscheiden
hetten sie sich gequalt
und so sere verstalt
daz ir iegelich
eime toren was glich
ir dehein sin vergaz
sie klageten baz und baz.
sie westen wol ane wan
ez hete agomennon getan
und sin bruder menelaus
diz klagete pirrus
und allez daz folc daz da was
sie hizzen si plistenidas
daz was ein ungetruwe diet
die daz ergeste gerne riet
agomennon wol sach.
daz im zu rumen gescah
sine schif er reitte
kume er ir erbeitte
daz er in daz schif quam
sinen bruder er mit ime nam
und do sie mit den schiffen
die hinefart begriffen
umb allez daz da ie gewart
weren sie niht umbe gekart
von zwein kuninginnen.
an witzen und an sinnen
biderbe und stete
ayax zwene sune hete
iunc und kleine
antides heiz der eine
uns sin muter glauca
die ander frowe hiez themisa
und ir sun eustatis.
zu irme alder wol wis
ouch was ir iegelich
sime vater wol glich
dise zoch theuces
unz sie schilt und sper
mochten wol geurborn
daz sie irn vater hetten verlorn
swie iunc sie weren
ez begunden in vermeren.
an den die daz hetten getan
hie muz ich dise rede lan
und griffen an die alde
die crichen begunden sich balde
bereiten zu der heimfart
der winter was in zu gekart
die sumer wunne was gelegen
starc wint sur regen
ubel zit in allen enden.
treip die ellenden
in ir lant zu crichen wider
eneas bleip da noch sider
die crichen karten dannen
mit sinen mannen
was in kurzen tagen da vor
von troyge gekart antenor
ich enweiz rechte in welich lant.
wen ich es gescriben niht fant
wie daz lant geheizzen was
itzunt hette eneas
sich bereit harte wol
sine schif waren spise vol
des begunde er fragen
zu frunden und zu magen
welch ir varen wolde
er enmochte noch ensolde.
da niht me bliben
wie solde ich hie becliben
sprach her eneas
da freude und wunne was
da enist dehein veste
ylion was die beste
die hant die crichen zufurt
quemen her morder in gerurt
ich enkunde deheiner note
in disme einote.
entsitzen des wil ich varn
ich wil ez harte wol bewarn
daz ich eine hie beste
ir herren ich enweiz niht me
swer so varen wolle
der werde min geselle
die wile hette er gesant
boten hin in daz lant.
da anthenor was inne
und enbot im holde minne
und hiez in vil sere biten
sint die crichen weren geriten
daz er zu ime queme
und sine wort verneme
was sie wolden anegen
ob sie zu troyge solden besten
oder dannen keren.
sint die crichen hinwec weren
als er die botschaft vernam
er ilte daz er dare quam
doch endorfte es in niht erlangen
er wart wirs enphangen
denne im gelobet were
eneas schuldigte in sere
daz er were truwelos
daz ich die crichen zu frunt verlos.
daz was allez uwer scholt
da mite hette ich daz verscholt
daz in von uch zu oren quam
daz ich polixenam
hette behalden
der tufel muzze walden
uwer untruwe
nu saget ungetruwe
sint ich die stat han.
wa turret ir bestan
keret uz dem lande
hette ich ez deheine schande
ir gesehet nimmer mer sunnen schin
ir muzzet ellende sin
anthenor erforhte harte
mit den sinen er dannen karte
also iemerliche
rumete er daz riche.
er hup sich uf den se
do enweste er niht me
als daz daz nie gewart
wa er sich liezze an die vart
do folgete er dem winde
und ouch sin gesinde
sie enwisten rechte wa engein
sie furen uber manigen stein
uber berg und grunt
daz ir schief nieme bestunt.
e sie quamen in ein lant
da daz mer was genant
adriaticun mare
da wurden sie mit dem hare
alle begriffen
und beroubet in den schiffen
ir wart da harte vil erslagen
daz westen sie weme clagen
vil groz was ir schade.
idoch quamen sie zu stade
leidic und unfro
da gesahen sie einen vels ho
eben breit gliche groz
in drin enden daz mer drunbe schoz
in andersit tygris
man saget daz daz paradis
dem wazzer were harte na
die herren bliben alda.
und begriffen den berg
und ubeten alle zimmerwerg
und buweten in einen mande
daz anthenor sich verwande
daz alle werlt kunne
die burc niemer gwunne
der vorhter ime kleine
da was ein riche geine
ierobin hiez daz lant
mendeus was der kunic genant
der des landes wilt
anthenorem er wol hilt
er hette in kurzer zit verscholt.
daz er ime was so holt
mit geuogen vn mit heimelicheit
daz mere hette sich gebreit
man hette ez zu troyge wol vernummen
wie ez antenor was kumen
als ez itis hat geschriben
die zu troyge waren bliben
an den rat sie vielen
daz sie mit zwein kielen
ruvieten snelliche
in daz selbe riche
da sie anthenorem funden.
buwen sie da begunden
da gwunnen sie inne
an habe und an gwinne
daz sie in kurzen iaren
wol gerichtet waren
hie kere ich an die strazzen
die ich han gelazzen
von der crichen widervart.
als mich itis hat gelart
waz den crichen geschach
weme gemach wem ungemach
wer in dem mere bleip
und wen daz ungewiter treip
und des meres unde
in die unkunde
wer da starp oder genas
wie disme unt deme was.
beide vor und vort
und hie unt dort
als ich es vor bereitet bin
also sage ich von in
sie furen uf dem hohen mere
ir mernere un ir vere
hetten sie bracht gein ein lant
da was daz mer genant
egeun mare.
die sunne schein clare
der wint was harte gut
sie waren des weters wol gemut
und des gutes gemeit
sie furen mit grozzer richeit
von troyger riche
alle gliche
als daz swarze bi dem wizzen ist
also wart in kurzer frist
ir suzze weter ir freude wart
umbe gewant und gekart
in ein ungeverte.
daz weter wart herte
und die swarzen wolken
nider zu der erden solken
der himel wart trube
e sich der wint erhube
so was der sunnen schin ergan
der wint liez ouch dare gan
und warf sie vort und wider
die unden sluc sie uf und nider
ouch schumete der se
in wart von starken regene we
die donre slege waren groz.
der blic in under die ougen schoz
so daz in daz har verbran
da newas dehein man
in hette der regen na ertranct
und der blic gar besanct
der donre erveret
und der wint verkeret
und daz mer ir schif alzu triben
ir was da vil tot bliben.
ouch quam ir uz ein teil
die selben hetten unheil
mir saget ytis alsus
daz ayax orleus
sine schif gar verlos
arm und gnaden los
uf einer dil er uz swam
unz er doch zu stade quam
da lac er eine und schrei
daz mer er uz dem munde spei
zuswollen und zudrungen
sine gesellen in da vunden.
daz selbe daz ir genas
daz merre teil ertrunken was
die da genasen
die waren zublasen
zudrungen und zuswalt
und also sere verstalt
houbet buch und bein
so daz ir dehein
den andern bekante
e er sich nante
dannoch enkante er in niet wol
im was wazzers vol.
ougen oren nase munt
diz weter dri tage stunt
an dem fierden umbe mitten tac
harte kume ez gelac
hie zuhet ein ander rede in
als ich dar an geleitet bin
also leite ich uch vort
ein furste hete gehort
ein lugenlich mere.
wie palimedes were
von vlixe erslagen
also horte er sagen
durch haz und nit
als ir vor berichtet sit
paris hette in den lip genommen
sime vater was daz mere kumen
ez hetten die crichen getan
des betrouc in sin wan.
pamplus was er genant
er hetter uber al sin lant
den crichen lage gestalt
so groz was sin gewalt
sie mochten sich des niht bewarn
sie musten durch sin lant farn
pamplus hette gehort
daz troyge were zustort
und die crichen wider karten.
des liez er in warten
beide tac und nacht
ouch hette er daz vor bedacht
daz er wolde wachen
do liez er fur machen
swenne sie begunden nehen
daz sie daz fur sehen
und sich dar nach berichten
do quam ez von geschichten
daz in den selben stunden
die crichen kunden
nieren comen uz dem mere.
do gesach der vere
daz uf ein berge ein fur bran
der berg hiez eboean
da berichten sie sich nach
in was zu dem berge harte gach
do was panplus da bereit
daz er gereche sin leit
do sie quamen zu geraht
sie mochten vor der vinster nacht
einen stic niht gesehen
des muste in leide geschen
do sie quamen zu stade.
sie wonden daz ir schade
gar were ergangen
ein vels hette gehangen
uber den stat manic iar
vil groz und swar
mit den sinen pamplus uf hub
als er ir dar under entsup
er stiez den vels daz er viel
do enwas da nieren dehein kiel
noch mensche dar unde
er sluge in zu grunde
die vordersten bliben alle tot.
die hindersten horten dise not
mit schiffen und mit schifmannen
karten sie dannen
pamplus hete einen son
von dem was man gewon
ubeler tete
ubel wort er hete
in dem lande uber al
der quam zu einer frowen die hiez eygal.
er sprach was tustu des
daz din man diomedes
ein ander wip genommen hat
din wirt nie dehein rat
er hat ir truwe gesworn
du hast din lant gar verlorn
er bringet briseidam
die er zu troyge zu wibe nam.
er fert her mit einer grozzen schar
frowe nu nim war
daz dir iht missege
frowen clitemestre
agomennonis wibe
swur er auch bi sime libe.
daz er ein ander wip brehte
und ir ubel zu tune gedechte
daz sie sich vor sehe
e ir ubel geschee
frowe egial besante
ir frunde die sie bekante
und sagete in diz mere.
daz ez in leit were
sprachen ir mage
des stalten sie lage
gein dem berge eboean
da quamen sie thelefum an
thelefus satzete sich zugewer
eygal mit irme here
tet den crichen grozze not.
ouch bleip ir bruder da tot
der edele assandrus
den ersluc theseus
als diomedes vernam
wi assandrus dar zu quam
daz er tot was bliben
er quam uf in getriben
und sluc im slac uber slac
alda er tot lac
die lute des iahen.
die diz von ime sahen
daz im daz liep was
daz sin swager niht genas
er wolde sine swester zu kebise han
des werten sie im daz lant san
des wart er zu leiden
als ez was gescheiden
sie triben in uz dem lande
er enwiste noch erkande.
dehein bezzer ende
des wart er ellende
clitemestra agomennonis wip
die verriet im den lip
harte unwipliche
sie hette bosliche
mit eime ritter getan
den wolde sie zu adel han
egistus was er genant.
er enhette burg noch lant
clitemestra von disem man
esyonam ein tochter gwan
mit egisto sie riet
do sich tac und nacht schiet
daz er ging uf den stat
do agomennon uz dem schiffe trat
da mordet er in uf dem stade
daz was schande und schade.
daz ein kunic wol geborn
von sulchme ritter was verlorn
ouch was daz iamer harte groz
daz ein frowe irn genoz
durch einen bosen verkos
und dar zu wart truwelos
der kunic agomennon
hette von ir einen son
der hiez orestes.
taltibius versan sich des
ob er mit der muter blibe
daz er niemer me beclibe
des brachte er in ydomeneo
leidic und unfro
daz sin herre was erslagen
und begunde ez im clagen
ydomeneo was leit
daz von sines wibes bosheit.
agomennon tot lac
sin herze ez allez erschrac
orestem er zu ime nam
unz er zu korintien heim quam
sin wip sie beide wol enphinc
mit armen sie in umbe vinc
ouch wurden sie wol enphangen da
von siner tochter clymona
ydomeneis wip thesaris.
zoch orestem alle wis
zu korinten lande immer sint
als er were ir kint
alsus bleip agomennon
diomedes thideusis son
der newiste wa er solde
zu salemine er keren wolde
daz im thelamon riete
ob er mit bete oder mit miete.
sin lant mochte wider han
do wart er von theucro bestan
vor im er kume genas
theucrus ayax bruder was
der zeich in er hette geraten
daz sime bruder den tot taten
agomennon und vlixes
des karte diomedes
mit sorge und mit trurde
uz der geburde
demophon und achamas
der herre agomennon was.
die enwisten wi gebaren
do sie an im gehonet waren
sie duchte daz schande
kerten sie uz dem lande
ane kamph und ane strit
doch enmochten sie zu der zit
egisto niht wider stan
swie gerne siz wolden han getan
do riet in nestor
daz sie sich wol versunnen vor
waz in gut were
mit leide und mit swere.
karten sie in daz lant
daz chorintia was genant
zu troyge dannoch bliben was
mit sime her eneas
er were gerne dannen gekart
do werten im die uz vart
die fursten vermezzen
die um in waren gesezzen
die heten gerne im den lip genumen
sie sprachen ez were von im kumen
daz troyge were verraten
manic leit sie im taten
er hette gehort underdes.
daz diomedes
hete gerumet sin lant
des hete er zu im gesant
boten und briefe
und bat in durch sine libe
daz er im hulfe dannen
er wolde ime mit sinen mannen
helfen sin lant beherten
gein den die ez im werten
daz geschach also
diomedes was fro
vil balde er dar qum.
daz er eneam
brechte uz dem lande
an laster und an schande
geschach in beiden groz schade
ir finde bestunden sie uf dem stade
sie satzten sich zu gewer
und behilden daz mer
vil menliche
iene von dem riche
die wurden sigelos
ir deweder der sinen vil verlos
swi schadehaft sie weren.
sie karten dannen mit eren
diz mere hin zu crichen schal
ez vernam frowe egial
hern diomedes wip
sie dachte e sie lant und lip
von ir zweier mach verlore
sie wolde daz bewaren vore
des sante si boten in engein
sie dachte sie mochte in zwein
nicht vor gesitzen
des wart ez mit witzen
wol zu samne getriben
daz er und sie mit gnaden bliben
sus gwan er sin lant wider
eneas vur dannoch sider.
manigen tac vur sich
von veldiche meister heinrich
hat an sime buche gelart
von eneas vart
wa er und die sinen hin karten
sie bliben zu lamparten
ydomeneus von krethe
oresti gesaget hete
do er zu sinen taugen was comen
wie egiste hete genomen
sime vater den lip
sin muter were ein ubel wip.
sie hete geraten den mort
do orestes hete erhort
wie sin vater was bliben
sin herze erschrac er begunde biben
nicht lenger er beitte
er samente sich bezitte
zwe tusent er gwan
und siben hundert man
bracht in forenses
der herre und orestes
da waren egisto bede gram
der eine daz er im den vater nam
der ander wolde in durch daz bestan
er hete sine tochter gelan
des karten sie von athene.
hine zu micene
da was die kuneginne
clitemestra inne
egistus was da heime nieht
clitemestra sere entriet
doch satzete sich zu were
ir son mit sime here
siner muter sige ane vacht
er gwan die stat mit macht
sine muter er viec
an einen boum er sie hinc
als sie was erhangen
er zoch ir mit einer zangen
ir lide von irme libe
ez engeschach nie wibe
von sune sulche quale
zu dem selben male
e sie vollen were tot.
sinen knechten er gebot
daz sie sie zugen in die graben
die vogel solden ir fleisch haben
ir gebein die hunde
in der selben stunde
quam egistus zu gerant
daz er berette daz lant
des wart der arme sigelos
er wart gefangen und verlos
sine unrechten ere
und leit grozze sere
e er die ougen vurlure.
im wart ein tot geleget vure
den er wol muste klagen
man bant in nacket zu einn phagen
und sleifete in durch die strazzen
do enwart er niht gelazzen
e im zufielen die liede
sint hinc man in mit der wide
da er mite gebunden was
bi die stat mizenas
diz mere wart gemeine
uber al die geine
beide zu hus und zu hobe
eteswa quam er es zu lobe
eteswa zu ubeln worte
zu schaden und zu forhte.
sin veter underdes quam
und brachte mit im helenam
er quam arm zu lande
von habe und von gewande
in maniger not er sint bleip
sint sie daz weter zutreip
er quam rechte zu stade
da agomennoni der schade
sime bruder was geschen
daz wolc lief uz durch besehen
durch kaffen durch schowen
helenam die frowen
ir iegelich sie gerne sach
durch die die not alle gescah
menelao was zorn.
daz er den bruder hete verlorn
daz claget er vil sere
ouch saget er zu mere
daz theucer zu kypre was bliben
und were da wole becliben
an lande und an gesezze
und wie ein slange frezze
canopun sinen schif man
da sagete er harte vil van
ander mere er niht vergaz
sint fur er vurbaz
hine gein micenas.
da sin lant bi was
da enphinc man in zu sime rechte
beide sin geslechte
sine frunt und sine man
unz er gut gemach gewan
von maniger hande sache
nah sime ungemache
sint wart groz rede erhaben
daz orestes in dem graben.
sine muter gesleiffet hete
daz man im den tot tete
rieten sie alle gemeine
do widerret ez eine
menesteus der herzoge
er sprach ez ensolde nieman zu gezoge
kumen umb sulche tat
durch siner muter rat.
were sin vater tot bliben
und hete in selbe vertriben
sie hette von rechte irn lip verlorn
des wart er zu kunige erkorn
uber al sines vater lant
menesteus wart mit im gesant
daz er sin geleite were
an sines vater ere
des vurte er in gewaldecliche
in sines vater riche
hin zu micenas
da sin houbet stat was
orestis swester erigena.
egistis tochter die was da
der was also vil leit
daz orestes zu reit
und daz riche enphinc
daz sie sich vor leiden hinc
ydomeneus von crete
der orestem gezogen hete
der geschuf daz er zu wibe nam.
menelais tochter ermionam
die er von helenam gwan
sines vetern tochter man
wart hern orestes
bi den geziten phlac man des
bi der zit quam von crete
mit grozme ungerete
vlixes der wise
von winden von yse.
von hitze von meres flut
swarz und unbehut
bleich und missevare
ime selbe ungelich gare
nacket als ein westerbarn
er hete tusent lant ervarn
in maniger not besliffen
in zweiger koufmann schiffen
quam er da zu lande.
ydomeneus wande
do er in zu erst gesach
e er im zu sprach
daz er ez niht were
er vragete von ime mere
er leitte in heim un pflac sin wol
ob ich von ime sagen sol
waz im uf dem wege gescah
so horet wie vlixes sprach
aiacis mage.
heten mir lage
uf der strazze gestalt
und namen mir mt gewalt
allez daz ich ie gwan
mit dem libe ich kume entran
sie sprachen warumbe siz tate
ich hete in verraten
panplus ouch mich bezoch
wen daz ich ime kume enphloch
ich were gewislichen tot
sint hette ich mine not
garwe verwunden.
und mine gesellen funden
des schiffet ich nider in ein lant
daz was smirna genant
da geschach mir dehein leit
wen daz ich durch turheit
durch spise daz lant verkos
hin zu lotofagos
von smirna ich karte
daz koste mich harte.
dannen wurfen mich die winde
und weter swinde
zu sicilien an eine habe
ich mac immer sin dar abe
leidic und unfro
cycrops und lestugo
zwe bruder mich begriffen
und namen mir in den schiffen
daz beste daz sie vunden.
daz mochte ich habe verwunden
wen daz ir sune quamen
und daz ander teil namen
daz was olifeus
und polifemes
mich und die minen sie fingen
und hiezzen uns dingen
un hilden uns in fencnisse
in kerker und in finsternisse.
wir enheten silber noch golt
ouch enheten sie an uns deheine scholt
des enhilden sie uns niht mere
in dem kerkere
do wir quamen dar vor
do gesach min geselle alfenor
polifemis swester eine
die luchte im so engeine
daz er des wande.
die wile er in einem mande
da gefangen was gewesen
von ir schone was genesen
die frowe nam ouch sin ware
er treip ez her unt dare
mit gelubede und mit bete
daz sie sinen willen tete
ez enwart nie so schiere getan
wir enhuben uns dannen san
wir furen dannen bi der nacht
die frowe hete uz bracht
mir ir vil varnder habe.
e wir quemen zu der habe
da wir schiffe solden
do wart ez uns vergolden
polifemus was starc
und ubel und ark
er sluc der minne vil darnider
sin swester wart im wider
sie was vil schone
doch wart ir daz zu lone.
daz sie enphangen hete ein kint
da wart polifemus blint
den herren ich blante
da er mir nach rante
daz der herre blint was
daz half mir daz ich genas
sint warf mich des meres unde
in eine unkunde.
in des kuniges eolis lant
eine frowen ich da vant
cyrce geheizzen
die hete mir entheizzen
queme ich immer dannen
ich were vor andern mannen.
der selgeste der ie gewart
sie hete ein sunderlichen art
un vor andern wiben ein ander leben
circe kunde trenken gegeben
sulich zouber sulche spise
ez enwart nie man so wise
der irs dinges enbeiz
ich han ez versuchet biz ichz weiz
daz spriche ich von der warheit.
er wart in sulchen stric geleit
daz er in muste bliben
sie kunde wunder triben
noch mer ich von ir sagen muz
er wart in sulchen gruz
sulich gelaz sulche wort
swer ez hete gehort
als ich ez gehort han
der muste immer da bestan.
ich geswige aller zoberlist
circe so geardet ist
si wil man uber man
nie man sich behuten kan
er enmuzze da bliben
mit ir und mit irn wiben
sie gap mir trinken als ich getranc
ich muste an minen danc
gedenken an ir minne.
mir stunden mine sinne
sint zu allen geziten an sie
ich enmochte ir vergezzen nie
als ich ir spise gaz
aller der wibe ich vergaz
der ich da vor kunde ie gwan
so ich sie dicker sach an
so ich mir lieber gesach.
waz sol ez mer mir geschach
als manigen waz geschen
ich wil ir ouch des iehen
ez enwart nie suzzer wip geborn
sie hete ouch mich dar zu erkorn
und sagete daz ich were
der beste minnere
der ie bi ir gelac
ich bleip da manigen tac.
vernemet wie ich dannen quam
min herze mich mir selben nam
des weiz ich wol daz zoberlist
gein mannes herzen ein wint ist
ich gehilt mich zu miner manheit
und liez von der weicheit
die mich verleit hete
swie ungerne ich ez tete
min herze herte dinc tete.
zouber gift noch bete
mochten mich niht enthalden
ich liez es got walden
und karten dannen vorbaz
und quam da calipsa saz
ich hete mich gar des ergeben
ich wolde imer mit ir leben
sie was ouch so getan
ich wolde imer not han.
durch ire minne suzzickeit
hete sie steticheit
an wiplicher ere
sie wart mir unmere
wenne sie was falshaft
des bleip ich da umbehaft
do fur ich vurbaz in dem mere
do sagete mir der vere
syrenes weren mir nahe bi.
freget ir was sirenes si
daz wil ich uch beduten
als ichz von den luten
in dem lande vernam
der ich do zu quam
syrenes hant sulche gewalt
ir stimme ist vil manic valt
und ir klanc so suzze
man saget da muzze.
keren zu ir stimme
ez flizze oder swimme
ez si ferre oder na
swaz irn gesanc gehoret da
wizzet ir wes ich da genas
ich stiez vur mine oren was
daz ich des sanges niht vernam
caribdim und scyllam
do ich sirenes uberwant.
zu grozzen sorgen ich fant
ez enwart nie man so wis
der weste was caribdis
und scilla were
des enste immer mere
mir wart im dem lande kunt
es si daz mer ane grunt
in eime creizze ez umbe gat
daz nimmer bestat.
einen starken kyel ez neme
ob er dar queme
na bi zehen milen
in einer kurzen wilen
hete ez den kyel in sich gezogen
als von eime snellen bogen
ein phil mochte gevarn
mich wolte got da bewarn
ich kunde dannen kumen niet.
an ubel ich doch dannen schiet
an minen gesellen mir leit geschach
da iz mit den ougen sach
e ich es rechte wart geware
schoz ir daz merre teil dare
die mit irn schiffen
wurden so begriffen
daz ir nimmer mer dehein
uf dem mere me geschein
und als daz was ergangen.
sint wart ich gefangen
in fenicen lande
an habe un an gewande
bleip mir anders niet
wen als ir an mir hie gesiet
do er diz gesaget hete
der kunic da von crete
gab im harte gute gewant
und sante in in sin lant.
harte hubischliche
do vur er durch ein riche
da alceon inne saz
der enphinc in vil baz
denne er dort enphangen were
do vernam er daz mere
daz manic ritter gemeit
mit grozzer cirheit.
an spise und an gewande
lege in sime lande
die gerne zu wibe heten
penelopen die steten
die frowe vlixes wip
hete behalden irn lip
also kuscliche
daz nieman in dem riche
nie bie eime worte.
ubel von ir gehorte
alceonen do vlixes bat
daz er mit im in sine stat
siner ritter ein teil sente
daz er iene berente
in der herberge
die durch ir erge
umbe sin wip waren kumen
als er daz hete vernummen
daz geschach also.
vlixes heim zu lande zo
er sluc und sinc
swaz er der ie beginc
die durch sines wibes schande
lagen in sime lande
sint geschuf er daz navsican
alceonis tohter zu wibe nam
thelemacus sin son
durch die liebe daz alceon.
sine ritter hete gesant
im zu hulfe in sin lant
do erholte sich des
der wise vlixes
an gutme gemache
daz im zu ungemache
was geschen manigen tac
nausica eines kindes gelac
einen son sie gwan.
thelemacus ir man
hiez daz kint porporius
vlixes geslechte wus alsus
hie muz ich dise rede lan
und an die alden grede gan
sagen gemach und ungemach
waz achilles sune geschach
in welchen landen er bleip
sint sie daz weter zutreip
und von ein ander wurten zufurt
pirrus quam an einen furt
da daz lant moloses hiez.
zu stade er sich da liez
sine schief waren zusliffen
und was in den schiffen
der mastboum zuslizzen
die segel zurizzen
die ruder zufallen
sinen gesellen allen
was not grozzer ruwe
nach irre unruwe.
do quam im ein mere
daz muwete in also sere
als sin ungerete
einen elder vater er hete
der selbe hiez peleus
sin ane acastus
hern peleus fienc
un nam im al sin dinc
stete burge und lant
und swaz er dar inne vant
als diz pirrus vernam
do wart er sime anen gram.
der daz ubel hete getan
des sante er zwene boten san
zu tessalie in die geine
crispus was der eine
adrastus der ander bote
die waren gereit zu sime gebote
und riten uz fragen
zu frunden und zu magen
wie dise unere.
under in kumen were
zu assandro sie quamen
an dem sie vernamen
wie dise vehe
under in geschee
assandrus sagete und sprach
wie die fehe geschach
peleus bat zu einen geziten
acastun mit im riten
und sine ritterschaft
zu einer wirtschaft
in ein gebirge da chyron.
zoch achillem peleuses son
acastun mit im riten
peleusis wip die was so wis
daz sie durch ir sinne
hiez ein gotinne
durch achillen
durch siner muter willen
und durch peleun irn man
chyron so vil spise gwan
wer im alle die werlt kumen
er mochte ir an spise wol gefrumen
die wirtschaft also groz was.
do ladete chyron musas
daz waren sengeren
die quamen dar mit eren
dar quamen poete
die man zu gutem werte hete
daz waren tichtere
bi der zit was ir lere
vil liep und ir list
als ez hute dis tages ist
nemeliche dem man
die ir kunst erkenn kan
muse da so sungen
daz ir stimme erklungen.
uber manige mile
da kurzeten die wile
die edeln tichtere
mit manigerhande mere
da was kurzewile viele
von manigerhande seiten spiele
was die hochzit also gut
daz acastus dachte in sinen mut
peleus queme es zu sulcheme lobe
daz er heime und zu hobe
solde kumen an grozze wert
immer sint herwert.
nach der selben hogzit
truc er zu peleo nit
darumbe hazzet er in noch
do wiste er ein loch
uf eime holen steine
da were peleus eine
immer sint inne
sint die unminne
under in was geschen
do sie die stat heten besen
und diz mere gehort
do riten sie wider an den vort.
zu dem herren pirro
und sageten im also
als in vor was gesaget
pirrus sprach daz sie geklaget
allen den die hie sint
bereitet die segele an den wint
mine schif sint bereit
wir horen zu einer erbeit
des vur er nacht und tac.
daz er ruwe nie gepflac
e er quam da gein
uf den stat bi den stein
da er peleun uffe vant
des ginc er eine zuhant
und steic und clam
unz er uf den stein quam
da vant er ein hol
mosig und busche vol
stille und eislich
vinster und freislich
da uffe vant er einen man.
der hete bose phlacken an
und gevertelee
cranc und unwehe
sin har bestrubet und verkart
lanc und dicke sin bart
und was allez verstalt
er was doch niht als alt
als in geeldet hete
sorge und ungerete
als im pirrus zu sprach
peleus in ane sach
do ersach er in richte.
an sime ane gesichte
und an sime gelazze
an libe und an mazze
daz er was sines kindes kint
deweder e noch sint
enwart er nie me so fro
des sagete er pirro
wie ez im was komen
als erz ouch vor hete vernomen.
pirrus sprach des wirt rat
sint ir noch den lip hat
uwer lant wirt uch wol
daz uch von rechte werden sol
sie redeten vil underdes
manalippus und plastines
acastis sune beide
riten uf der heide
und wolden birsen und iagen
peleus begunde im sagen
ez weren sine mage
pirrus sunder trage
spranc von deme steine nider
und ginc zu sinen gesellen wider
und schurzete uf sin gewant
und nam ein sper an die hant
pyrrus lief balde
hine gein dem walde
sine gesellen folgeten im na
er hiez daz sie sin da
allesament beitten.
un sich so bereitten
daz sie im zu helfe quemen
ob sie dein ubel vernemen
alleine er do karte
hine gein der warte
da er ir sich verwande
und als er quam gande
do wolden sie beschinden
einen hirtz oder ein hinden lac
ir itweder uf der hinden lac
pirrus bot in guten tac
sie sageten im gnade.
so uch got gnade
wennen get ir sus
do sprach er pirrus
ich gen da here von dem stade
mit ist geschen groz schade
ich han mine schif alle verlorn
do ich gehorte uwer horn
were mir noch wirs geschen
ich wolde uwer freude sehen.
und als sie lagen
und mer begunden fragen
do vernamen sie ubel mere
e ein wile were
so hete er sie erstochen
und hete sich gerochen
und sinen elder vater
an in und an irme vater
als er dannen ginc.
do bequam im ein iungelinc
der was geheizzen cyneras
acastis bote er was
und ginc von acasto
und fragete umbe pirro
ob er ieren an deheiner nehe
zwene herren sehe
mit irn iagenden hunden
sie hant einen hirtz funden.
und sint hie vor uns uf der vart
des bin ich nach in gekart
nu sage mir sprach pirrus
wa ist acastus
der ander sprach er ist hie bi
ich wene er vil nahe si
ich wene er kumet iezo
er gesprach daz wort nie so fro
so gahens er in in sin herze stach.
daz er nimmer mer wort gesprach
harte snel und gerat
lief er wider uf den stat
und zoch ane daz beste gewant
daz er in dem schiffe fant
von phellel und zindate
und lief vil drate
an gewere und ane swert
wider zu dem holtze wert.
da was acastus sin ane
daz gewant daz er truc ane
harte verre ez im engein
in daz buschech schein
des karte acastus uz den holtz
in duchte wol er were stolz
der ritter oder iungelinc
der da vor dem walde ginc
sie gruzten sich mit worten.
die dar zu gehorten
acastus fragete mere
wenne oder wer er were
er sprach ich bin von ylion
hern priamus son
mir ist missegangen
pirrus hat mich gefangen
und bracht in dise geine.
er liget dort eine
hie bi an eime phade
sine schif stant an deme stade
hine uber eine mile
wir waren durch kurzewile
sament kumen uz dem mer
des gingen wir beide ane gewer
und ane waffen
nu ist entslaffen.
ich horte hunde loufen hie
ouch iagete ich gerne selbe ie
des duchte mich also wehe
daz ich sie sehe
wie die hunde liefen
als wir beide sliefen.
uns hat der wint her getriben
wir enwizzen wa wir sin bliben
ouch enwizzen wir war keren
wen daz wir gerne weren
uz dirre unkunde
uns hat des meres unde
also sere ubergan
daz wir der spise niht enhan
acastus in sere bat
wisen hin an den pfat
da her pirrus lit
mir ist gesaget manige zit
von siner grozzen frumekeit.
mir ist leider vil leider
daz ich im gefrumen niet enkan
ich bin ein armman
und han anders dehein gewin
wen daz ich ein ieger bin
lichte kumet daz min rat
im zu guten staten stat
er ginc vor und iener nach
in was beiden vil gach
do wuchzte pyrrus
des wonde acastus.
daz er pyrro riefe
da er lege und sliefe
do rief er hin in daz mer
des lief ein michel her
uzer den sciffe
acastun sie begriffen
sus wart er gefangen
do quam thetis gegangen
die quam wunderlichen dar
die solde peleo die lip nar
uf den stein han getragen
do vant sie ir bruder erslagen.
und hete ouch anders vernomen
wie ez dar zu was komen
pirrun bat do thetis
rechte alle die wis
daz sie gebiten kunden
daz er in der stunde
irn vater liezze leben
er mac dir harte wol gegeben
beide silber und golt
ich enhan es niht um dich verscholt.
du bist liebes von mir niht gewon
doch was din vater min son
in enwart nie menschen noch enbin
so holt so dir an in
also liep so du mir bist
so gib im sines libes frist
pyrrus sprach daz sie also
sendet nach peleo
der mac ez wol gestillen
daz ich durch sinen willen
in disme lande han getan
daz wil ich an sinen rat lan.
do peleus dar quam
pirrus sine ritter nam
die wisten die da waren
an witzen und an iaren
under ein ander sie ez triben
daz sie gefrunt alle bliben
acastus den lip behilt
peleus sint sines landes wilt
pyrro wart so vil gegen.
daz ez allez wart eben
waz sol ich mere
wen daz acastis ere
sin riche und sin lant
wart an pirrun sint gewant
hectoris wip adromacham
er in sin riche mit im nam
die hete er von troyge gevort
do priamis gesezzen wart zufort
daz heten sie also zutriben
daz da nirgen was bliben.
stein uf steine
groz noch kleine
in der zit pirrus oresti nam
helenen tochter ermionam
mit craft und mit gewalt.
und hete sie bracht in sin behalt
daz clagete orestes alle tage
in half sin drowe noch sin klage
swaz so orestes tete
pyrrus sie vaste hete
do vur zu delfos pirrus
da was sin got phebus.
da wolde er sich er fragen
von sinen vater un von sinen magen
die zu troyge waren erslagen
wie er sie solde klagen
als ez gut were
ermiona gedachte ir leide
daz er sie mit im niht ennam
her hete sie und andromacham
da heime gelazzen beide
gedachte ir leide
sie truc zu andromachen grozzen haz
die frowe die vertruc daz.
ermiona die sante do
nach irme vater menelao
und fragete in waz sie es tete
daz sie pirrus gelazzen hete
mit hectoris wibe
die dreuwete ir zu dem libe
ouch were hectoris sun da
daz kint laomedonta
der tete ir dicke grozze not
er enlige von dinen handen tot
ich enwerde dir nimmer mer holt
er hat den tot an mir verscholt.
menelaus wolde zu stete
leisten siner tochter bete
des wart andromacha geware
sie schrei so lute daz dare
die lute alle quamen
und sie von den sorgen namen
ermionen was ungemach
daz ir wille niht geschach
do was dar kumen underdes
ir erste man orestes
der hete vernumen.
warumbe ir vater dar was kumen
do gelobete er der frowen
er loste sie von den rowen
ob sie mit ime wolte keren
er wolte sie wol eren
daz geschach also
orestes lagete pirro
eine stat er kos
da er reit von delfos
sin wec in vur in truc
pirrun er zu tode sluc
harte mortliche.
und furte in sin riche
ermionen ir beider wip
do pirrus verlorn hete den lip
do wart er zu delfos begraben
sint wart sin kunne von im erhaben
andromacha von im gwan
einen sun der wart ein strenger man
der wart witen bekant.
sime bruder gwan er sin lant
da zu troygen riche
harte menliche
diz was hectoris son
den andromacha von ylion
zu crichen hete mit ir gefort
do ir lant wart zustort
nu horet wunderliche dinc
wie ez vlixe sint erginc.
und wie er sin ende nam
eines nachtes im zu quam
in dem finsternisse
sines gotes gesteltennisse
nicht vollen gotliche
wen ein teil mensliche
benider der gotheit
uber der menscheit
da enzwischen was ez ein
als ez von disen zwein
weder got noch man
hete ein sunderen gescheffede an.
vlixes selbe iach
des nachtes do erz gesach
daz in daz duchte
daz ez so luchte
als ez were mitter tag
do er an dem bette lag
do wolde er ez begriffen han
er sprach vlixes la stan
du salt din griffen gar lan
wen du macht min niht gevan
ez swemete dar und here
mit eime vil schonen spere.
ez vur vort und vure
von der want zu der ture
ein mersisch an sime schafte
obene ane hafte
mit deheiner liste
ich daz rechte wiste
waz daz were
ich fragete harte sere
waz wunders daz mochte sin
ez sprach ez wirt dir wol schin
ich bezeichenne scheidunge
und wandelunge.
in dime lande
vlixes der wande
daz ez ime niet ubel solte wesen
doch hiez er fragen und lesen
under siner phaffeheit
ob sich sulicher wisheit
ir deheiner ane zohte
der ime gesagen mochte
waz daz dinc were
waz sol der rede mere
die wisten rieten im daz
daz er sich hutte baz.
denne er vor hete
im nehete ungerete
an frunden oder an kinden
daz er ez niht wol verwinden
in deheinewis mochte
so daz ez ime tochte
er hete zu kinden deheinen wan
von dem ime mochte missegan
er was ubels niht von in gewon
er hete ouch niht wen einen son
der thelemacus hiez
den selben er vuren liez.
harte verre in daz mer
und hiez in halden in einer gewer
mit sulcher hute
daz er in niet enmute
do machte er eine veste
daz er wol weste
were alle die werlt dar komen
sie enmochten sin da niet han genomen
da obene gesaget ist
mit welcher not mit welcher list
vlixes von circen schiet
des enwiste er niet
sint er von ir comen was.
daz sines kindes von im genas
eines sunes sie gelac
dar zu horte manic tac
e er queme zu sinen tagen
und er horte sagen
von sime vater vlixe
er enbeite niet me
er wolde nach im in sin lant
thelogonus was er genant
und was ein wol geschaffen man
er hete einen guten mantel an
und eine harte schonen roc.
wol gewunden was sin loc
gele vare crusp har
er was alt funfzehen iar
und eime risen glich
er gurte ein swert umbe sich
und nam an die hant einen schaft
da was von phellel uf gehaft
ein harte frisch vane
da was ein mervisch ane
mitten dar in gesniten
und mit golde vol underbriten
der visch tete daz kunt.
daz sin lant in dem mere stunt
thelogonus der helt gemeit
saz uf und reit
cyrce stalte grozze not
sie bat und gebot
daz er geselleschaft neme
die ime wol gezeme
ez were krump oder recht
er enwolde ritter noch knecht
er hup sich eine an die vart
deheine ruwe im wart
e er an die stat quam.
da er vlixem vernam
in einer burc er in vant
da was er vil umbekant
als er quam vur daz tor
do clopfete er da vor
und sprach tut uf die porten
die in da vor horten
die wolten in niht in lazzen
ritent uwer strazzen
sprach der torwarte dar in
er sprach wizzet ir wer ich bin
ich bin vlixes sun.
ir sit min vil ungewon
tut uf balde
daz uwer der tufel walde
e ich hinnen scheide
ez wirt uch zu leide
ob ir niht gerne uf tut
tut uf balde ez dunket mich gut
do sprach der da inne
habet uwer sinne
ir gebietent uns an not
uwer vor varn gebot
an dirre stat nie dehein.
mir ist die rede als ein stein
thelogon erzurnte daz
er trat zu der porten baz
und stiez und dranc
daz der torwart hervur spranc
und wolde in abe triben
des muste er tot bliben
er sluc in zuhant dar nider
und spranc zu der porten wider
die da waren binnen
do sie des wurden innen
und sulcher unlust geware.
do huben sie sich dare
ir enwas dehein so starc
noch so ubel noch so arc
getraf er in mit dem swerte
daz er sin niht me gerte
da dranc er eine
wider sie alle gemeine
unz er quam an die gewer
do bestunt in ein her
den er allen wider stunt
ouch wart er sere gewunt
swie gewunt so er was.
vil lutzel ir genas
swelche ir ime zu quam
er enblibe gewunt oder lam
sin vater vlixes
under quam sere des
do er daz horte sagen
daz sin sun sie hete erslagen
und gewunt sere
er wande ez thelamacus were
den er hete versant
er nam eine glevien in die hant
und umbe sich sin swert.
er lief gein der porten wert
in ein rippe er in stach
daz daz sper vor dem stiche brach
thelogonus denete ouch sinen schaft
uf sinen vater mit sulcher kraft
daz er an der erden bleip
den schaft er also sere treip
daz er andersit uz swanc
me den einer ellen lanc
daz blut im bedersit uz wiel.
vlixes aber dar nider viel
als er vor hete gesehen
also was im geschehen
vlixes do zu den sinen sprach
do er sinen tot sach
nu aller erste se ich wol
daz ez mir kumen sol
als mir vur was komen
mir hat ein man den lip genomen
daz nie schoner man enwart
von siner geburt und von siner art
und von sinen magen.
begunde er fragen
do berichte in thelogonus
beide so und sus
von magen und von frunden
do retten sie zu kunden
unz ir itweder vernam
wie sin unselde quam
thelogonus weinen begunde
und sprach owe der stunde
in der ich armer wart geborn
wie han ich dem den lip verlorn
von dem min lip kumen ist.
liebe vater daz du bist
von mir alsus erslagen
vlixes sprach liebez kint
die unse gote sint
die wolden daz ez gesche
e ich circen sehe
von der ich dih gewunnen han
sun ez was inteile uns getan
do sante er nach thelamaco
der wolde thelogono
den lip gerne han genumen
do wart ez kume under kumen.
under in beiden
wart ez doch gescheiden
vlixes der enstatte es niet
mit guten worten er ez schiet
ouch verschiet er alzuhant
daz mere quam in daz lant
alle die ez vernamen
leidic sie dar quamen
vlixes wart so wol bestat.
in einer siner houbet stat
und also herliche
daz nie dehein sin gliche
mochte uf der erden
baz bestat werden
thelemacus behilt sin lant
thelegonus wart gesant
wider zu siner muter lande
mit golde und mit gewande
und mit grozzer richeit
heim er in sin lant reit
alsus hat ir vernumen
wie ez den von troyge ist kumen.
und wie ez den crichen quam
wie ir iegelich sin ende nam.
da heime und in ellende
hie ist des buches ende
ir hat diz getichte wol gehort
ez tichte von fritslar herbort.
ein gelarter schulere
ez enist nicht achbere
daz er icht dichten kan
doch so nimet er sis an
mit andern tichteren
der schar wil er meren
er gert anders lobes niet
alsus endet sich diz liet.