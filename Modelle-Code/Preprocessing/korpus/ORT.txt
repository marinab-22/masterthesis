kunig ottnides puech hebt sich an
ez wart ein buoch funden ze suders in der stat,
daz het geschrift wunder, dar an lac manic blat.
die heiden durch ir erge die heten daz begraben.
nu sul wir von dem buoche guote kurzwîle haben.
swer in freuden welle und in kurzwîle wesen,
der lâze im von dem buoche singen unde lesen
von einem künicrîche, daz hât lamparten namen.
daz endarf vor allen krônen sich des namen niht enschamen.
ez wuohs in lamparten ein gewaltiger künic rîch,
dem was bî den zîten dehein künic gelîch
über elliu lant ze walhen. daz bezeichnente daz,
die wîle und daz er lebte daz er gewalticlîchen saz.
si muosten alle fürhten den künec und ouch sîn her.
diu lant het er betwungen von dem birge unz an daz mer:
den zins si im muosten bringen. die bî im sâzen do,
die muosten alle fürhten sîn gebot und ouch sîn drô.
durch küniclîche wirde gap man im den prîs.
geheizen was er ortnît, ze sturme was er wîs.
brissen unde berne was im undertân.
im diente ûf garte tegelîch zwên und sibenzic dienstman.
nâch rehter küniges wirde in sîner jugende er ranc.
im hulfen ouch die sîne, daz er diu lant betwanc.
zwelf manne sterke het der wundernküene man.
im diente mit gewalte rôme unde laterân.
alsô der degen edele gebanket het den lîp,
dô rieten im die sîne daz er im naeme ein wîp,
diu im ze habene zaeme und frouwe möhte sîn
und ouch mit êren hieze über lamparten ein künigîn.
dô sprach der künic edele< nu râtet, mâge und man,
als ichs in mînem lande aller tiuriste hân,
wâ ich ein frouwen vinde, diu mir genôzsam sî,
daz ich von ir geslehte der schame belîbe frî?>
dô sâzens an dem râte wol ze fünf tagen
und enkunden für die wârheit dem künege niht gesagen,
wâ si ein frouwen funden, dier mit êren möhte nemen,
daz si sich ir râtes hernâch niht dorften schemen.
dô sprach der margrâve helmnôt von tuscân
< swaz künege uns sint gesezzen, die sint dir undertân.
wir kunnen ninder vinden dishalp mers übr elliu lant,
dâ ist kein künec sô rîche er müeze dienen dîner hant>,
dô sprach von den riuzen der künic ýljas,
wan er dâ nâch ortnîden der tiweriste was
< ich weiz eine frouwen schoene und wol geborn,
der gebat nie man, er hiete daz houbet sîn verlorn.>
dô sprach der künic ortnît< nu sage mir fürbaz,
ýljas lieber oeheim, wâ von mac wesen daz?
wer ist ir geslehte? wer mac diu frouwe sîn?
mac si mit êren heizen über lamparten künigîn?>
< ir vater will ich dir nennen, der heizet machorel,
geborn von muntabûre: sîn lîp hât môren vel.
im dienet heiden mêre, dan dir kristenheit.
ze jerusalêm der hêrre die küneges krône treit.
suders in sürîe daz ist sîn houbetstat.
swer in botscheften der frouwen ie gebat,
der muoste den lîp verliesen durch die künigîn.
waz wil du mêr ze frâgen? si wirt nimmer dîn.
si liuht ûz allen frouwen, als daz schoene golt
tuot neben krankem blîe: daz du gelouben solt.
si liuht ûz allen wîben reht als diu rôse tuot.
ez wart nie kint so schoene, man seit si sî ouch guot.>
dô sprach von lamparten der künic ortnît
< nu bringet mich des inne, ob ir mir waege sît.
ich will mich getroesten des künicrîches mîn,
ich muoz den lîp verliesen, mir enwerd diu künigîn.>
dô sprach der künec von riuzen< nu sî ez gote gekleit,
daz ich dir disiu maere hiute hân geseit,
diu nâch dînem tôde dir ûf erstanden sint.
ich widerriete ez gerne: du bist mîner swester kint.>
< swer mir daz widerraetet, dem wirde ich nimmer holt.
ich hân geheien lange silber unde golt:
den hort wil ich nu bieten, ich gewinne ein kreftic her.
ez ergê mir swie got welle, ich muoz nâch ir hin über mer.>
< kumst du ze montabûre, sô sich die zinnen an.
zwei und sibenzic houbet hât er gestecket dran
die er durch der frouwen willen hât boten abe geslagen.
daz ich ir ie gedâhte, daz wil ich gote klagen!>
dô sprach der lamparte< wie ist im sô liep sîn kint,
daz mir sô grôze jâmer dâ von nu künftic sint?
er sol nâch sînem rehte geloublîchen tuon,
gebe si einem manne: sô hât er tohter unde suon.>
< daz ist im wol gerâten, des hât er keinen muot,
und wil dich des berihten warumbe ers niht entuot.
er hât im für gesetzet des er sich solde schemen:
swenn im die muoter stirbet, sô wil er die tohter nemen.
er saehe gerne tôten der frouwen muoter lîp,
durch daz sîn schoene tohter wurd sîn liebes wîp.>
< daz sol im got verbieten> sprach der künec ortnît.
< ich geruowe nimmer, unz si mir nâhen lît.>
dô sprach aber von riuzen der künic ýljas
< sît du dîn gemüete dar an gewendet hâs,
vil manegem lamparten wirt diu reise ein suontac,
iedoch wil ich dir helfen sô ich aller beste mac.>
< swer mir der reise hilfet, dem bin ich immer holt.
im sî ouch mit geteilet mîn silber und mîn golt,
lant unde bürge dar zuo liute unt guot.
ich wil im immer danken, swer ez williclîchen tuot.
dem bin ich immer waege die wîle unde ich lebe.
daz mir got die saelde und daz gelücke gebe,
daz ich den heiden irre sîner unreinekeit,
und ouch die meit schoene bring her in die kristenheit!
vil liebe schargenôze wir müezen ûf den sê.
got uns der saelden gunne, daz ez uns wol ergê.
swelch kristenman erstirbet, dem wil ich geben trôst:
dem ist ouch immer mêre sîn reiniu sêle erlôst.
nu lât iuch nicht verdriezen, vart williclîchen dar.
wir müezen danne fliezen mit ritterlîcher schar.
swer mir nu helfen welle, der bedenke sich enzît:
mit froelîchem muote> sprach der künic ortnît
< sul wir die heiden toeten, die ninder kristen sint.>
dô sprach ýljas von riuzen< du bist mîner swester kint.
von rehte sol ich wâgen bî dir lîp unt leben.
ich wil dir fünf tûsent ritter und ouch mich selben geben.>
dô sprach der lamparte< du hâst in kurzer frist
mir daz wol erzeiget, des du mir schuldic bist.
getriuwer friunde hilfe diu ist vil wünniclîch,
und sent mich got her widere, ich mêre dir dîn künicrîch.>
dô sprach ûf garte der burcgrâve engelwân
< du hâst ûf dirre bürge zwên und sibenzic man,
den bistu zeinem vogete gesetzet und geborn,
und klagent si daz sêre, solt du dâ werden vlorn.>
mit zorne sprach sîn bruoder der küene helmnôt
< du enweist warumb du rîtest nâch frouwen in den tôt.
du solltest wol billîche bî dînem lande sîn:
eins rîchen fürsten tohter waer dir wol künigîn.>
dô sprach der lamparte< du mâht mirz niht erwern.
fürhtest du des lîbes, sô solt du mir niht swern.
du hâst doch ie gehoeret> sprach der künec ortnît
< daz biderbes mannes erbe in allen landen lît.>
dô sprach der truhsaeze, ir vater hiutegêr,
< wir wizzen dînen ernest und irren dich niht mêr.
dir gebent ûf dirre bürge zwên und sibenzic dienstman
ieslîcher hundert ritter, wilt du sis niht erlân.>
dô sprach der lamparte< daz ist ein friundes rât.
sît disiu burc ze garte sô manegen ritter hât
( vor aller mîner hilfe wârns ie mîn êrster strît),
si suln der marke hüeten> sprach der künic ortnît.
< fürsten, grâven, frîen und edele dienstman,
swaz ich der âne garte in mînem lande hân,
die mich williclîchen dirre vart gewern,
wir suln uns ellenden: des mac ich niht enbern.>
dô sprach der margrâve helmnôt von tuscân
< so nim von mir ze stiure fünf tûsent küener man:
die wil ich mit dir senten, hêrr, über den wilden sê.
sol ich selbe mit dir fliezen, sô wirt ir lîhte mê.>
< got lôn dir dîner gâbe> sprach der künec ortnît,
< du hâst mich gestiuret ûf lobelîchen strît.
du hâst mich wol getroestet ungebeten und ungemant:
ich bevilh dir ûf dîn triuwe beidiu liute unt lant.
rîcher fürste reiner, dâst wol ze dir bewart
swenn ich von lande rîte mit lieber hervart,
garte und al mîn êre sol dir bevolhen sîn.
ich bevolh dir ouch mîn muoter, hêrre, ûf die triuwe dîn.>
dô sprach von troyen der herzoge gêrwart
< ich wil dich, hêrre, stiuren zuo dîner hervart:
nim fünf tûsent helde, lâ dirs endanke sîn,
und wilt, ich vliuze ouch selbe mit dir nâch der künigîn.>
dô sprach der lamparte< des wil ich muoten niht.
du hâst mich wol gestiuret, swaz et mir geschiht,
daz du mir hâst geheizen sô manegen stolzen degen:
du solt hie heime selbe des hergebirges phlegen.>
dô sprach der von cecilje, der heiden zacharîs
< ich sitze in dîme gedinge, du bist mîn oberstez rîs.
des du ander liute vlêgest, daz tuon ich ungebeten.
ich wil dich hôhe stiuren, swenn du ûf den sê wilt treten.
swenne du wilt fliezen ûf den sê vome staden,
ich wil dir zwelf kiele vol rîcher spîse laden
und mit dem besten wîne, den man künegen ie getruoc.
nu sitz ûf swenn du wellest, ich gibe dir driu jâr genuoc.
ich wil dich hôhe stiuren, rîcher künec ortnît:
zweinzic tûsent helden phelle und samît,
rîchiu tuoch von golde wol gewefelt und geweben,
des wil ich dir den vollen und zweinzic tûsent helden geben.>
dô sprach der lamparte< ich wil füeren über sê
drîzic tûsent helde und dannoch liute mê.
dar an solt du gedenken: ich wil mit freuden varn.
die ich hie heime lâze, die müeze got bewarn.
ir sult dar an gedenken, ir helde, sît gemant,
ich wil deheinen füeren, od er habe sturmgewant,
er sî ouch ein edel ritter oder ritters genôz:
mir envolgt deheiner, ist im ein vinger blôz.>
dô sprach der künec von riuzen< ich füer dir über sê
fünf tûsent sneller helde, lieht als ein snê
in liehten stâlringen: ninder man si blecken siht.
swar ich mînen vanen neige, dâ von koment si niht.>
dô sprach der margrâve helmnôt von tuscân
< ich wil dir enphelhen manec hôhez kastelân.
fünf tûsent sneller helde, daz ist mîn êrster gruoz:
so geswîche mir dîn triuwe, ob in inder blecke ein fuoz,
er sî mit stâlringen bedecket und bewart.>
dô sprach aber von troyen der herzoge gêrwart
< nutschîr und bônavente daz ist mir undertân:
dar ûz wil ich dir senden ouch fünf tûsent man
in liehten stâlringen, edel und wol geborn,
als ich dirs in mînem lande aller beste hân erkorn.>
< ir habt mich gestiuret> sprach der künec ortnît
< mit fünfzehen tûsent helden ûf der argen heiden strît.
vind ich noch hundert tûsent, den wil ich geben solt.
swer hinder mir belîbet, dem wirde ich nimmer holt.>
dô sach man manegen dringen durch gâbe und ouch durch guot,
dar dranc ouch sumelîcher durch sînen hôhen muot.
si wâren alle willic dem rîchen künege hêr.
des gesach ir sumelîcher lamparten nimmer mêr.
ros unde ringe wurden dâ gegeben:
durch des guotes willen wâgten si daz leben.
vil manege knappen junge enphiengen von im swert.
< wol mich> sprach der lamparte< daz iemen guotes gert.
ez stêt ein turn ze garte, dar inne lît mîn hort,
der ist gefult mit schatze von bodem unz an den bort.>
doch gab er alsô lange, unz des guotes niht beleip.
die sîner kamere phlâgen die schuofen daz man schreip
drîzic tûsent schilte und als manegez ritters dach:
die wâren ouch bereitet daz des niht dâ gebrach.
< oeheim unde hêrre> sprach der künec ýljas,
< sint du von starkem guote die grôzen kraft hâs
und ouch sô rîche wirde, nu kius dir einen man,
der dir gerâten kunne: an wen wilt du dich lân?>
dô sprach der lamparte< ich bin dîner swester kint.
sît daz die fürsten alle in unserm gwalte sint,
ich wil dich ze vater kiesen: du bist der vater mîn.
die liute und ouch mich selben enphilhe ich ûf die triuwe din.>
< ich sage dir> sprach der riuze< und verstu ûf daz mer,
du maht vil wol ertrinken, du und al dîn her:
der segelwint ist boese, ez ist noch niht varens zît.>
< ich var, als du gebiutest> sprach der künic ortnît.
< swenn uns der meie erschînet, gegen den liehten tagen,
sô bite des dîne friunde, daz si ir helden sagen,
daz si sich bereiten, swie ez in dar nâch ergê,
daz wir mit vogelsange varn ûf den wilden sê.>
dô sprach von lamparten der künic ortnît
< sint elliu mîn freude und wünne an iu lît,
sô leistet iuwer triuwe, die ir mir habt gegeben.
daz wil ich verdienen, und sol ich lange leben.>
diu triuwe wart geleistet, si lobten im alsô
daz siz vil gerne taeten. des wart der künec frô.
dem künege wart der winder und die kurzen tage lang
dâ von daz in die minne und der meide schoene twanc.
si wâren frô der vlêge, swes er si wolde biten.
urloup si dô nâmen, von garte si dô riten.
mit minneclîchem muote er in allen urloup gap.
des volgte tugent und êre dem künege in sîn grap.
dô si alle von im schieden unz an den einen man,
den heiden von pülle, den wolde er ninder lân,
und ouch den künec von riuzen( die zwêne het er erwelt,
die warn in sînem lande ze den besten ûz gezelt),
dô sprach der lamparte< got lâze mich geleben,
daz ich dir des gedanke, daz du mir hâst gegeben,
tugentrîcher heiden, des ich dich nie gebat.
und woldest kristen werden, ich hiet dich an bruoder stat.>
< enruoch bin ich ein heiden, und ist mîn triuwe guot,
ob ich dir mêr gediene dan dir ein kristen tuot.
mîn triuwe ist unzebrochen, swaz dir an die sorge gât.
ich diene dir als gerne, als der touf enphangen hât.>
dô sprach ýljas von riuzen< ez nâhent gegen den tagen.
du solt im wol getriuwen, bit dir den heiden sagen,
wâ du die kiele vindest, die er dir geben wil.
daz du dich dar nâch rihtest, bit dir geben ein ziel.>
dô sprach der wîse heiden< wâ möhte ez anders sîn,
dâ er die kiele funde, ezn geschehe in messîn,
in mînem künicrîche und in mîner besten habe,
dâ alle marnaere sitzent ûf und abe?>
dô sprach der pülleschaere< nu lâz mich, hêrre, varn,
sol ich dîne kiele berihten und ouch dar zuo bewarn,
daz du si alsô vindest, als ich gelobet hân.>
dô sprach der lamparte< wie wol ich dir des gân!>
< ich wil ouch gegen riuzen> sprach der künic ýljas.
< ez nâhent vaste dem jâre, daz ich daheime was.
ich saehe gern dâ heime mîn wîp und ouch mîn kint.
ich muoz die helde schouwen, die dir geheizen sint.>
< got gesegen iuch beide> sprach der künec ortnît,
< und lâze iuch des geniezen, daz ir getriuwe sît,
daz ir sô gerne leistet mîn bete und mîn gebot.
ich getar iuch niht mê irren: nu gesegen iuch got.>
sus gap er in beiden urloup âne danc.
niwan von sagenden dingen der meide schoene in twanc.
im het ouch ir minne vil nâch benommen den sin.
ortnîdes âventiure ist iezuo einiu hin. ii. abentheûr. wie ottnit seinen vater albrichen vant do er im den harnasch gab;
mit zühten sprach sîn muoter, daz minneclîche wîp
< du wilt in grôze sorge bringen dînen lîp.
du soldest billîche haben dîner friunde rât.
ez ergêt vil selten ebene, swaz man âne rât begât.>
< muoter unde frouwe> sprach der künec ortnît,
< du solt mir nicht weren den willen noch den strît.
swaz du mir gebiutest, frouwe, daz geschiht:
hiet aber ich tûsent muoter, durch die belibe ich niht.>
< ich solz niht widerrâten> sprach diu künigîn,
< vater unde hêrre, man unde kindelîn,
sît dichs sô sêre lustet, sô wil ich dirz niht wern.
nu müeze dir gelücke und saelde got dar beschern.>
dô sprach der lamparte< mir ist ein troum bekant.
vil lieber kameraere, nu brinc mir mîn sturmgewant.>
dô sprach mit klagenden worten daz minniclîche wîp
< sun, du geruowest nimmer, dune verliesest dînen lîp.>
dô sprach der lamparte< frowe unde muoter mîn,
ein man mac ouch nimmer ân ungelücke sîn.
dem ich mich bevilhe, der muoz mich bewarn.
ich hân geruowet lange ich wil aber irre varn.
ich hân nâch âventiure nu lange niht geriten.
muoter unde frouwe, du solt mir guotes biten,
wan ich dich nie erzurnde: des ich geloubic bin.
und werest du mir die reise, sô wil ich doch dâ hin.>
dô sprach die frouwe in zühten< du bist mîn liebez kint,
sît alle mîne mâge an dich gedigen sint
und ouch an mînen bruoder, dînen oeheim ýljas,
den künec von wilden riuzen, der dir ie getriuwe was.>
< bringt mir mîne ringe> sô sprach der helt balt,
< ich muoz nâch âventiure rîten in den walt.
mir ist mîn muot sô ringe, mir gelinget lîhte wol.
der biderbe an allen dingen sîn heil versuochen sol.>
dô sprach sîn liebiu muoter< du wilt in sorgen leben.
und suochest âventiure, ich wil dir mîn stiure geben,
daz du mir immer mêre muost deste holder sîn.
swenn du von mir rîtest, sô gibe ich dir daz vingerlîn.>
< muoter unde frouwe, ich swer dir einen eit,
daz ich ez niemen gibe, ist ez dir anders leit.>
< sun unde hêrre, nu habe dir daz golt:
und gîst duz aber iemen, ich wird dir nimmer holt.>
alsô der lamparte daz vingerlîn ersach,
er schouwetz flîziclîchen, er lachete unde sprach
< nu weste ich harte gerne, vil liebiu muoter mîn,
wâ von sô liep dir waere ditz kleine vingerlîn?>
< daz vingerlîn ist rîche, und dunct dich nihtes wert.
du suochest âventiure: sît des dîn herze gert,
wil du in die wilde rîten, sô lâz ez von dir niht.
du vindest âventiure, von dem steine daz geschiht.
du solt mir daz gelouben, ditz selbe vingerlîn,
daz du daz niht engaebest, ob diu rîche waeren dîn.
daz golt hât nutzes kleine, der stein ist aber sô starc:
ez frumt dir an disem jâre über fünfzic tûsent marc.
sô du von garte rîtest, sô kêr zer lenken hant
über ronen und über gebirge neben der steinwant,
und warte wâ ein linde under dem gebirge stê
und ûz der steinwende ein küeler brunne gê.
diu linde diu ist grüene, dar undr ein anger breit.
fünf hundert rittern schône diu linde schatte treit.
kumstu under die linden, sô muost du mir des jehen.
solt du âventiure vinden, daz muoz aldâ geschehen.>
dô neic der lamparte der lieben muoter sîn.
si sprach< du solt niht bergen, sun, daz vingerlîn.
swar du wellest rîten, sô lâz ez blecken bar.
solt du âventiure vinden, die wîset ez dich dar.>
dô reit der lamparte vil unverzeiter dan
von der burc ze garte ân alle sîne man.
daz was den getriuwen und den biderben leit,
daz er des niene wolde, daz iemen mit im reit.
dô meit er daz gevilde als in sîn muoter bat,
und kêrte in die wilde âne strâze und âne phat.
dô habte er gegen die sunne daz vingerl und die hant.
er reit grôz ungeverte ze tal die steinwant.
dô kom er in ein ouwe neben dem gartesê.
dâ sprungen ûf der heide bluomen und der klê.
die vogele schone sungen, dô hôrte er süezen dôz.
die naht het er gewachet, des rîtens in verdrôz.
diu sunne gegen dem morgen durch die wolken schein.
do beschouwete er vil dicke daz golt und den stein.
dô vant er über anger daz grüene gras geweten:
er sach mit kleinen füezen ein smalez phat getreten.
dem selben phade er volgte under die steinwant,
dâ er den küelen brunnen und ouch die linden vant.
er sach die grüenen heide und ouch der linden ast.
si het ouch ûf ir rîse vil manegen werden gast.
die vogele dar ûf sungen vil lûte wider strît.
< ich waen ich rîte rehte> sprach der künec ortnît.
do erbeizte er von dem rosse und zôch ez an der hant.
dô freute sich sîn herze, dâ er die linden vant.
die linden schowet er lange, er lachete unde sprach
< daz wizze got von himele, du bist ein schoenez dach.
ez gie von einem boume nie sô süezer wint.>
dô luogte er under d'este: er sach ein kleinez kint,
daz het sich gedrucket nider ûf daz gras.
done weste er lamparte leider wer ez was.
ez truoc an sînem lîbe die aller besten wât,
die jungez oder altez in der werlde inder hât.
mit edelem gesteine was gezieret sîn gewant.
dô er daz kint aleine under der linden vant,
< ouwê wâ ist dîn muoter?> sprach künic ortnît
< dîn lîp vil unberuochet under disem boume lît.
du hâst an dînem lîbe vil ritterlichiu kleit.
ich getar dich niht geschrecken. wie bin ich sô gar verzeit?
durch dîn kindes schoene tar ich dir niht getuon.
daz wolte got von himele, und waerest du mîn suon!
du bist in kindes mâze, des vierden jâres alt.
ob ich dich mit mir fuorte, waz hulf mich der gewalt?
ich hiet sîn lützel êre, sît niemen hüetet dîn.
ouwê wâ ist dîn muoter, vil liebez kindelîn?>
von golde und ouch von sîden was sîn gewaete gar.
dô stuont er unde schouwet den lîp und ouch daz hâr.
in dûhte harte schoene daz kint und ouch sîn dach.
ez kom von einem steine, daz er in ligen sach,
in einem vingerlîne, daz fuorte er an der hant.
er stuont in manegem muote dâ er ez ligende vant.
er sprach< dîn grôziu schoene und dîn wât ist alsô guot:
swie ich dich eine vinde, du bist niht unbehuot.
ich bin nâch âventiure geriten dise naht.
nu hât mich got der guote under dise linden brâht.
sît ich nâch âventiure her geriten bin
und ich niht anders vinde, sô muost du mit mir hin.>
sîn ros daz hafte er vaste an ein der linden zwî.
er sprach< ich wil versuochen ob iemen bî dir sî.
wenne wil du wachen?> der lamparte rief.
der kleine brâhte in inne daz er niht vaste slief.
er wolde in zuo dem rosse in kindes wîse tragen.
des wart im zuo der brüste ein grôzer slac geslagen:
der kleine dô den grôzen mit der viuste sluoc.
dô half im des sîn sterke, daz er in niht entruoc.
dô sprach der lamparte< swer sîne vînde spart
und sîne friunde erzürnet, der hât sich niht wol bewart;
der mac lîhte an beiden vil grôzen schaden nemen.
smaeher vînde und kleiner wunden sol sich niemen enschemen.
wie bist als ungefüege?> sprach der künec ortnît.
< wâ von kumt dir diu sterke, diu an dînem lîbe lît?
du wilt mir entrinnen lîht âne mînen danc.>
sich segent der grôze dicke, do er mit dem kleinen ranc.
der grôze was erzürnet, der kleine der was frô.
der eine lachete lûte, dem andern was ninder sô.
doch zôch an der lenge des grôzen sterke hin.
do betruoc den kleinen sêre sîn hôchvart und sîn sin.
von sînem grôzen spotte wart im sîn prîs benomen.
und hiete er niht gelachet, sô hiet ern niht überkomen.
der grôze nam den kleinen und warf in ûf daz gras.
daz kom von den schulden daz ez sîn wille was.
zwelf manne sterke het der ungefüege man.
den kleinen behabte er kûme, daz er im niht entran.
alsô von dem grôzen der kleine nider lac,
dô greif er zuo dem swerte und wolde im einen slac
haben geslagen mit nîde, der im gienge an sînen lîp.
< lâ stân> sprach der kleine,< du möhst gerne slahen ein wîp.
wilt du mich sêre schelten und dar zuo ze tôde erslân,
des hâstu lützel êre: du mâht mich gerner vân.>
dô sprach der lamparte< des entuon ich niht.
ich hân sîn immer schande, swâ man dich gevangen siht.
sô getar ich diser maere von dir niht gesagen.
des geloubet ûf mich niemen, daz ich dich habe erslagen.
swâ ich dich nu fuorte mit mir gevangen hin,
sô spotten mîn die liute, wan ich der grôze bin.
so spraechen alle liute « wie übelz ortnîden stât,
daz er ein kleinez kindlîn durch ruom gevangen hât. »
wil dich mîn swert snîden, sô muost du ligen tôt.
ich kom von einem manne nie in sô grôze nôt.
du braehtest mich in schande, liez ich dich lange leben.>
< entriuwen> sprach der kleine,< du muost mir fride geben.>
dô viel im ze fuoze der vil lützel geschaft:
< lâ mich, künic ortnît, durch dîne hêrschaft!
sô gibe ich dir ze minne ein sô guote sarwât,
daz niemen in der werlde sô vestes niht enhât.
funfzic tûsent marc geltes ist diu brünne wert.
zuo dem halsperge wil ich dir geben ein swert,
daz alle ringe schrôtet als si nie gewunnen stâl.
jâ wart nie helm sô veste, ez taete im schaden mâl.
zuo dem halsperge gehoert ein beingewant.
dâst ninder rinc sô kleiner, in smitt mîn selbes hant.
werdent dir die ringe, du solt in wesen holt.
dâ ist niht valsches inne, ez sî allez lûter golt.
ich waene ouch in der werlde iht sô guotes sî.
ich namz in einem lande, daz heizet arâbî.
daz golt ist valsches âne und ist lûter sam ein glas.
ich namz an einem berge, der heizet kaukasas.
zuo den liehten ringen gib ich dir einen schilt
sô vesten und sô starken, ob du mirs danken wilt,
den nie geschôz verwundet noch deheines swertes slac,
noch deheines fiures hitze dar durch gewinnen mac.
daz swert wil ich dir nennen, des varwe diu ist lieht.
swaz du dâ mit gestrîtest, sô hât ez scharten nieht.
diu klinge heizet rôse, die nenne ich mit namen.
swâ man elliu swert erziuhet, du darft dich sîn niht schamen.
zuo allem dem gesmîde gib ich dir ein houbetdach,
daz man ob ritters houbet sô schoenez nie gesach.
der man ist immer saelic swer den helm treit.
man kiuset ouch sîn houbet über ein halbe mîle breit.>
dô sprach der lamparte< sitt sô grôze gâbe gîst,
sô wil ich dich niht enlâzen, du sagest mir wer du sîst.>
dô sprach aber der kleine< ich bin ein wildez twerc.
mir dienet in lamparten manec tal unde berc.>
< nu sage mir wie du heizest> sprach der künic rîch.
< wil du mich gerne nennen, sô rüefe ot alberîch.>
dô sprach der lamparte< du bist lâzens ungewert.
jâ mac dich niht gehelfen dîn brünne und ouch dîn swert,
noch swaz du mir geheizest unde ouch maht gegeben.
daz mac dir niht gehelfen, daz ich dich lâze leben.
ich slah dir under der linden abe daz houbet dîn,
du helfest mir erwerben ein schoenez magedîn.>
< wer ist si, der du muotest?> sprach aber alberîch.
< ist si lîbes oder guotes ein küniginne rîch?
mac aber si mit êren heizen wol dîn wîp,
so erwirbe ich dir die frouwen, oder habe dir mînen lîp.>
< ir vater hât vil lande jenhalben an dem mer.
ich getrûwe ir niht gewinnen, ichn suoche si mit her.
ir vater ist als unreine, der wil si niemen geben:
nieman tar ir gemuoten, man enneme im sâ daz leben.
er ist ein künec gewaltic. über al die heidenschaft
hât er gên allen künegen enhalp meres grôze kraft.
er ist ûf muntabûre, dâ hât er heimlîch.>
< vil wol ich in erkenne> sprach aber alberîch.
< wil du mich noch lâzen> sprach der vil kleine man,
< sô wil ich dir leisten daz ich dir gelobet hân.>
dô sprach der lamparte< ich waen des niht ergê.
du wirdest ledic nimmer, dune setzst mir bürgen ê.>
< du wilt mich hôhe twingen> sprach der kleine knabe,
< du eischest von mir bürgen, ich waen si ninder habe.
du solt gotes gedenken> sprach der vil kleine man,
< lâ mich, ich wil dir leisten daz ich dir gelobet hân.>
dô sprach der lamparte< hie wirt lâzens niht,
unz an die liehten ringe daz die mîn ouge an siht.>
< entriuwen> sprach der kleine< si werdent nimmer dîn
die wîle ich muoz gevangen in dîner gwalte sîn.>
< nu rât daz beste uns beiden> sô sprach der künic rîch.
< des wil ich dich bescheiden> sprach aber alberîch,
< lâ mich ûf mîn triuwe, dir mac guot von mir geschehen.>
< nein ich> sprach der lamparte,< ich muoz die ringe ê sehen.>
< lâ mich ûf mîn triuwe, sô gêt dir freuden zuo.
du maht mich gerne lâzen, ich binz ein künec als duo.
mir jehent mîne genôzen daz ich getriuwe sî.
swie vil du hâst der lande, ich hân mêre dan dîn drî.
du hâst ob der erde gewaltes harte vil,
sô hân ich dar under alles des ich wil.
ich gebe wol swem mich lustet silber unde golt:
ein man der wirt gerîchet, wird ich im mit triuwen holt.
nu lâ mich> sprach der kleine,< ich swer dir einen eit
und gibe dirs mîn triuwe und mîne sicherheit,
daz ich dir niene liuge> sprach aber alberîch.
< ich wâge ez ûf dîn triuwe> sprach dô der künic rîch.
von im stiez er den kleinen. vor im er schône stuont
in zühticlîchen vorhten, als die gevangen tuont.
dô sprach der lamparte< sît du ungevangen stâst,
nu hin und brinc mir balde daz du mir gelobet hâst.>
mit zühten sprach der kleine< nu gewer mich einer bete
durch aller künege wirde, ê daz ich von dir trete.>
dô sprach der künic ortnît< waz mac diu bete sîn?>
mit zühten sprach der kleine< ez ist niht der schade dîn.>
< nu lâz mich doch hoeren, swes du gebiten maht.>
mit zühten sprach der kleine< ich hân mirs vor gedâht,
ich wil dîn dienest immer und dîn eigen sîn:
durch aller künege wirde gip mir dîn vingerlîn!>
dô sprach der lamparte< entriuwen, ich entar.
ich gaebe dirz vil gerne, ez ist mir verboten gar.
swes du anders an mich muotest, des wil ich dich gewern.
ich gaebe dirz vil gerne: ich mac sîn niht enbern.>
dô sprach aber der kleine< war zuo ist ez dir guot?
waz sol dir künicrîche, du habest ouch milten muot?
daz dich sô sêre erbarmet ditz kleine vingerlîn!
baet ich dich dînes rosses, ez wurde ouch nimmer mîn!>
< ich gaebe dir noch lieber ein burc oder ein lant,
daz ich dir iezuo gaebe daz golt ab mîner hant.
daz aber dîn muot sô sêre nâch disem golde tobt!
ich gaebe dirz vil gerne: nu hân ab ichz verlobt.
ez gab mirz mîn muoter, der hân ichz versworn.
ich fürhte, ob ich dirz gaebe, ich hiete ir hulde verlorn.>
< ouwê> sprach der kleine,< zwiu sol dir dîn grôzer lîp
und ouch dîn mannes sterke, und fürhtest du ein wîp?
daz du sô sêre fürhtest eins wîbes gerten slac!
ich waen dîn lîp von wunden nimmer genesen mac.>
< si hât in guoter wîle nie mit gerten mich geslagen.
mir ist aber sô liep mîn muoter, daz ich gerne wil vertragen.
vil wê tuot mînem herzen, swenn ez si trûren siht.
nu lache oder zürne, ich gibe dirs zwâre niht.>
< entriuwen> sprach der kleine,< du maht niht gewern mich!
ich fürhte, ob du mirz gaebest, dîn muoter slüege dich.
ich waene ez wart nie künege sô liep ein vingerlîn.
maht du michz doch lâzen schouwen ûf die triuwe mîn?>
er sprach< sît du sô sêre nâch disem golde strebest,
nu gip mir des dîn triuwe, daz du mirz wider gebest.>
er wolde ins niht erlâzen, er müeste im eide swern.
er greif im nâch der hende: des torste er im niht wern.
als er im ab der hende daz vingerlîn gebrach,
zehant verswant der kleine, daz er sîn niht ensach.
dô sprach der lamparte< sag an, wâ bist du hin?>
mit zorne sprach der kleine< nu enruoche, wâ ich bin!
du hâst von dîner hende ein vingerlîn gegeben,
daz du niht überwindest, und soltu lange leben.
dô du mich êrste vienge und mich dîn ouge sach,
von disem selben steine daz gelücke dir geschach.
ich müest dir immer dienen hiets du daz vingerlîn.
nu hebe dich, swar du wellest: ez wirt nie mêre dîn.>
dô sprach von lamparten der künic ortnît
< lât mich des geniezen daz ir ein künic sît,
sît ich ûf iuwer triuwe mich hie gelâzen hân.
swaz ich noch guotes hiete, daz waere iu undertân.>
mit zühten sprach der kleine< du hâst niht wîsen muot.
swaz dir dîn vater raetet und dîn muoter, daz ist guot.
wâ saehe du ûz henden ie geben gewunnez spil?
mir ist der stein sô nutze, daz ich dirz niht geben wil.>
dô sprach der lamparte< sô bin ich ungewert.
wil du mir aber bringen den halsperc und daz swert?
daz du mir hâst geheizen, des mache ein teil doch wâr!>
< ich ker mich> sprach der kleine< an dîn rede niht umb ein hâr.>
dô sprach der lamparte< mir ist übele nu geschehen.
möhte ich dich erloufen od kunde ich dich gesehen,
daz du mir hâst geheizen, daz müesest du mir tragen,
od du wurdest bî dem beine vaste umb disen stein geslagen.>
< zwiu solten dir die ringe?> sprach aber alberîch
< oder waz sol einem tôren sô hôhez künicrîch?
ich wil die ringe senden einem der ir baz bedarf.>
mit ungefüegen steinen er im dô nâch warf.
dô gurte er sînem rosse in zornegem muote baz.
von danne wolte er rîten, in zorne er dar ûf saz.
in vil grimmen muote reit der künic rîch.
< hêr, guot man, belîbet!> sprach aber alberîch.
< wem wil du nu lâzen dîn liebez vingerlîn?
od wer sol dir hulde gewinnen umb die muoter dîn?
du mahtz ungerne vliesen: der stein ist alsô guot.
wie mich die slege erbarment, die dir dîn muoter tuot!>
dô sprach der lamparte< des muoz ich mich verwegen.
ich bin doch mîner muoter sô nâhen bî gelegen,
daz ich billîche lîde swaz mir von ir geschiht.
wir sîn gefriunt sô guote, si sleht mich ze tôde niht!>
< ich wil dich baz getroesten> sprach dô alberîch.
< gip mir des dîn triuwe, gewalteger künic rîch,
daz du des niht erzürnest, swaz ich von der muoter dîn
red oder müge gesprechen: sô gibe ich dir daz vingerlîn.>
dô sprach der lamparte< ich liez dir ê dîn golt.
und maht ouch reden sô übele, ich wurd dir nimmer holt.
du maht sô sêre strafen daz tugentrîche wîp:
west ich wâ ich dich funde, ich naem dir dînen lîp.>
mit zühten sprach der kleine< ôwol dir, saelic kint,
du hâst der triuwen eine, dâ die liute behalten sint.>
dô sprach der lamparte< jâ muoz ichz nu vertragen
swaz du von ir sprichest. wenne wilt die wârheit sagen?>
< ich sage von dîner muoter niht wan die wârheit.
du zürnest eine wîle, und wirt dir doch nimmer leit.
ich mach dirz alsô süeze, daz duz wol hoeren muost.
gip mir des dîn triuwe, daz du mir iht entuost.>
dô sprach der lamparte< ich wil dirs mîn triuwe geben,
daz ich dich niht erzürne al die wîl wir leben.
ein man mac des wâren reden alsô vil,
du maht reden alsô lange, daz ichs niht hoeren wil.>
mit zühten sprach der kleine< ez muoz nu gelobet sîn.
ich warte ûf dîne triuwe, sê hin dîn vingerlîn!>
dô sprach der lamparte< sô bin ich dir holt.
ich enruoch waz du geklaffest, und wirt mir wider daz golt.>
der lamparte listic und ouch der starke was.
daz golt muost er im bieten: dô warf ern ûf daz gras.
zuo im gesaz er nidere< nu sage mir, boeser geist,
ê ich dich tâlanc lâze, du sage mir swaz du weist.>
daz golt an sînen vinger der lamparte stiez.
alrêrst sach er den kleinen, von im er in niht liez.
dô sprach der wilde wîse< hêr künec, wie sêre ir tobt!
nu hüetet iuwer triuwe! waz habt ir mir gelobt?>
dô sprach der lamparte< geselle, ich tuon dir niht,
und freut sich mîn herze swenn dich mîn ouge an siht.
mir ist dîn lîp noch lieber dan daz vingerlîn.
sage allez daz du wizzest von der lieben muoter mîn.>
< sô sage ich dîn muoter vor allem wandel vrî.
ich waen ein wîp sô guote in lamparten ninder sî.
doch hât si ein teil dinges in iren tagen getân:
sich, wer dîn vater waere? si het zwêne man.>
dô greif er in daz mezzer, dô greif er in daz swert.
der kleine waere lâzens von im gerne gewert.
do erbleichte im sîn varwe, er wart vil dicke rôt.
er sprach< nu sage niht mêre und lâ mich âne nôt.>
< ich fürhte mir niht sêre> sprach der lützel alberîch.
< nu schône dîner triuwe, biderber künic rîch.
sich verkêret harte dicke iwer herze und iuwer muot,
und sît doch sô getriuwe, daz ir mir niht entuot.
ich dunke iuch gar ze kleine und sît über mich ze grôz,
und sît über alle künege baz danne risen genôz.
unser lide an uns beiden vil ungelîche sint.
swie grôz ab ir iuch dunket, sô sît ir doch mîn kint.>
dô sprach der lamparte< du hâst iezuo gelogen.
braeche ich niht mîn triuwe und waer niht ungezogen,
mîn herze ist ungefüege und tar doch niht getuon.>
er sprach ûz zornes munde< und bin ab ichz dîn suon?>
mit zühten sprach der kleine< du bist mîn kindelîn.>
< des muoz ûf einer hürde brinnen diu muoter mîn,
daz bî ir iemen mêre für mînen vater lac.
und vinde ich si ze garte, si geniuzt sîn nimmer tac.>
mit zorne sprach der kleine< du bist hie âne sin.
du bist dâ von gehôhet, daz ich dîn vater bin.
dîn saelde und dîn gelücke ist dir unbekant.
du hâst von mîner lêre beidiu bürge unt lant.
dô ich bî dîner muoter alrêrste ie gelac,
daz was in grüenem meien umb einen mitten tac.
si weinte harte heize dô ichs alrêrst betwanc.
du solt mit ir niht zürnen, ez geschach ân iren danc.
dînen vater und dîn muoter diu hôrte ich sêre biten
nâch alteclîchem orden in truriclîchen siten,
daz in got bescherte ein kleinez kindelîn.
des bat dîn vater sêre und ouch diu muoter dîn.
swie liep si einander wâren, doch wil ich rehte sagen,
diu frouwe von dem manne moht kindes niht bejagen.
doch was si ouch sô gehiure dazs ir keinen mêr erkôs.
si klagten beidiu tiure daz ir lant wurde erbelôs.
ich gedâhte in mînem muote « und stirbet nu der man,
sô wirt zehant verstôzen diu frouwe wol getân:
daz lant muoz immer mêre mit unsaelden leben. »
do gewan ich si ze wîbe: daz sol mir got vergeben.
an ir schoenem bette si eines tages saz.
si wunscht nâch liebem kinde, ir ougen wurden naz.
in der kemenâte torst niemen bî ir sîn,
durch daz si weinen muoste; dâ liez si niemen în.
dô stuont ich vor ir bette und hôrt waz si dô sprach.
dâ von wart ich ir gwaltic, daz si mich niht ensach.
swie sêre si sich werte, sô wart si doch mîn wîp:
nu nim mich alsô kleinen für zweier künege lîp.
ich trûwe mêr betwingen dan du und al dîn her:
sich getar kein künec gesetzen wider dich ze wer.>
dô sprach der lamparte< ich muoz ez übersehen.
swaz ich darumbe taete, sô waere ez doch geschehen.>
< nu sitze, künec, ein wîle und behalt dîn vingerlîn,
sô wil ich dir leisten daz gelübde mîn.
ich wil dir ûf mîn triuwe niht gelogener worte sagen:
ich wil dir her die ringe ûf dînem schilte tragen.>
als schiere und im der kleine entweich dâ in den berc,
dô truoc er von der esse daz wuneclîche werc,
von golde liehter ringe einen niuwen schilt vol,
als ez an sînem lîbe ein man ze rehte tragen sol.
lûter als ein brunne und lieht als ein glas
sazte er im die ringe nider ûf daz gras.
zuo dem halsperge einen vesten helm lieht,
der was geworht sô veste, kein swert daz sneit sîn nieht.
dô was der lamparte frô der ringe sîn.
er mohte ir niht geschouwen, sô schoene was ir schîn.
< ich waene ez welle ein wunder> sprach er< hie geschehen,
ich mac vor liehtem glaste der ringe niht gesehen.>
dô schouwete er die ringe, die wâren stâles blôz,
vil ungefüege dicke, guldîn, vingers grôz.
do er si genuoc geschouwet, dô legte er si an.
die ringe stuonden ebene: des freute sich der man.
si wâren gemezzen ze kurz noch ze lanc,
ze wîte noch ze enge. froelîch er drinne spranc.
der helm was unbespenget: gelîch dem liehte erschein
ûz iegelîchem orte ein karfunkelstein.
in almitten drinne stuont ein adamant.
sîn rieme was ein horte. den helm er ûf gebant.
< got lôn dir dîner gâbe> sprach der künic rîch.
< sint dir die ringe rehte?> sprach aber alberîch.
< mir wart bî mînen zîten nie wât als rehte braht.>
< ê ich dich ie gesaehe, dô hete ich dirs gedâht.
nu hân ich wol gezieret, lamparte, dînen lîp.
wil du daz ich dir diene, sô erzürne niht daz wîp.
ich gibe dir mîn triuwe, und erzürnst die muoter dîn,
sô müeze wir gescheiden immer mêre sîn.>
dô sprach der lamparte< gern leiste ich dîn gebot.
ê daz ich si erzurnde, ich erzurnde lieber got.
got lône mîner muoter, von der ich die gâbe hân!
ich wil mich alles dinges an dîne genâde lân.
wider dînen willen mîn herze nimmer strebt.
mîn muoter dîn geniuzet die wîle daz si lebt.>
der lamparte in freuden ze sînem rosse greif.
dô wolte im der kleine haben den stegereif.
dô sprach der lamparte< ich stên hie disen tac,
nu ich dir mit nihte anders dîn dienst erweren mac.>
mit unverzagtem muote gurt er dem rosse baz.
dô rûmete im der wilde unz er dar ûf gesaz.
dô sprach der lamparte< nu reiche mir den schilt.>
< ich sihe wol> sprach der kleine< daz du von mir wilt.>
ê er den schilt enphienge, dô schouwete er sîn swert.
er sprach< ich bin in noeten ze strîte wol gewert.
swer mit der rôsen fliuhet, der muoz sich immer schamen.>
dô vant er beidenthalben geschriben sînen namen.
guldîn was sîn scheide. daz der vezzel solte sîn,
daz was durchslagen von golde ein borte sîdîn.
daz oberhalp der helzen was des swertes klôz,
daz was ein karfunkel wol einer viuste grôz.
den schilt nam er ze halse. dô wolte er von im dan.
< got müeze dich gesegnen> sprach der kleine man.
< du solt mich nu niht mîden, als du bedurfest mîn:
du maht mich nimmer vliesen, hâst du daz vingerlîn.>
der lamparte kêrte dô vor im in den walt.
sîn muot der was ringe, sîn freude manicvalt.
er sprach< ich bin ze strîte alrêrste nu gewert.
war kome ich deich versuoche mîn harnasch und mîn swert?>
sîn phat daz reit er widere neben der steinwant.
er was in ungemüete do er niht ze strîten vant.
er sprach< sol ich daz wunder von dem swerte niht gesehen?
mit mir enstrîtet niemen, ez muoz vor der bürge geschehen.>
für sich reit er nâch strîte unz an den dritten tac,
daz er von übermüete deheiner ruowe pflac
dô sprach der lamparte< ich vil unsaelic man,
daz ich nâch mînem willen niht ze vehten hân!>
die sîn unsanfte enbâren, die wâren gar verzeit.
die im niht guotes gunden, die heten in verkleit.
ze garte und in dem lande was jaemerlîchiu nôt:
si wanden alle gelîche der künic waere tôt.
jaemerlîche swaere het diu muoter sîn.
getroesten niemen kunde die edeln künigîn.
die nôt leit nâch ir kinde daz tugentrîche wîp:
waer er niht komen schiere, si hiet verlorn den lîp.
an dem vierten morgen der lamparte reit
für die burc ze garte in die grüenen ouwe breit.
als der morgensterne durch vinster wolken brach,
dem sterne schein gelîche sîn schilt und ouch sîn dach.
dô was dem wahtaere der gast vil unbekant.
gelîch dem morgenblicke lûht im allez sîn gewant.
für die burc ze garte reit er in daz grüene hac.
daz ros hafte er vaste: dô wart ez liehter tac.
er gie mit gewalte unz an den burcgraben
gelîch als er die mûre wolte erstürmet haben.
< und trüegt ir> sprach der wahter< immer fiurînen schîn,
swie vaste ab ir nu dringet, iuch enlaet doch niemen în.>
dô sprach der lamparte< nu sliuz ûf mir daz tor
und sage den besten allen, ir hêrre sî hie vor.>
der wahter rief vil lûte< wes slaefet disiu diet?
ez ist hiute der vierde morgen daz mîn hêrre hinne schiet.
vor diser burcmûre stât ein vil küener man,
von fuoze unz an daz houbet ist er gezundet an:
er giht, er sî mîn hêrre, als ichz von im hân vernomen.
erst lîhte dem tiuvel entrunnen und ûz der helle komen.>
in sorgen dô erwachte diu edel künigîn.
si luogte durch daz venster. dô si ersach den schîn,
si sprach< sê hin, der brinnet als ein kerzenlieht.
mînes sunes ringe sint sô schoene nieht.>
die in der bürge wâren, beidiu wîp unt man,
die giengen durch daz wunder ûf an die zinne stân.
dô sprach der burcgrâve< hêr, wer müget ir sîn?
ir müezt iuch alrêrst nennen, ê wir iuch lâzen în.>
sîn stimme sich verkêrte, sîn rede diu was grôz:
sîn houbet under helme het ungefüegen dôz.
dô sprach der burcgrâve< nu sagt, hêrre, wer ir sît?>
dô sprach der lamparte< ich binz dîn hêrre ortnît.>
< wer gab iu dise brünne und disen helm lieht
und ouch den schilt niuwen? des entruoc mîn hêrre nieht.>
dô sprach der degen küene< ich wil dir die wârheit sagen,
ich binz ein wilder heiden und hân den hêrren dîn erslagen.
nu sint ûf diser bürge zwên und sibenzic dienstman:
die suln den schaden rechen, den ich ir hêrren hân getân.
die hât der lamparte alle mir genant und gezelt.
ich bîte vor der porte, ob ir in rechen welt.>
dô sprach der burcgrâve< entriuwen, ez muoz sîn.>
alrêrst sluoc sich zen brüsten diu arme künigîn.
dô tet den vil getriuwen irs hêrren sterben wê.
dô sloufte er an die ringe wîz alsô der snê.
daz tor unz an den angel er ûf mit zorne warf.
si gezucten ûf der brücke zwô schoene klingen scharf.
swie küene der wirt waere, doch erzurnde in der gast:
er schriet von im die ringe reht als daz fûle bast.
er sluoc vil vaste widere, sîn swert was aber enwiht
ûf sînen erbehêrren und verschriet der ringe niht.
er sluoc in für die füeze, er hiete in sanfte erslagen.
dô sprach der lamparte< nu heiz in von mir tragen.>
hiet er im niht erbarmet, er hiet im den lîp benomen.
in des was ouch gewâfent der ander bruoder komen.
dô sprach der lamparte< des strîtes ist genuoc.
nu müeze ez got erbarmen, daz ich in hiute gesluoc.
alrêrst wil ich gelouben daz ir mir getriuwe sît.
nu vergebt mir dise untugende, jâ bin ichz ortnît.>
alrêrst si in bekanden, si liezen in dô în.
dô sprach der lamparte< wâ ist diu muoter mîn?>
dô wart vil wol enphangen der hêrre sâ zehant.
dô wîsten in die liute da er sîne muoter vant.
diu frouwe in schiere bekande, sîn houbet daz was blôz:
dô wart alrêrst von liebe der frouwen weinen grôz.
dô gie er über den wunden, der vor im verhouwen lac.
< ouwê daz ich dir hiute gesluoc deheinen slac!
daz müeze got erbarmen. du solt mirz vergeben:
ich wil dichs immer mêre ergetzen, sol ich leben.>
< nu sage mir> sprach diu muoter,< wer gap dir daz gewant?>
< ich reit als du mich hieze, neben der steinwant.
dâ hân ich dîn genozzen, daz ich dir vil waege bin.>
ortnîdes âventiure ist aber einiu hin. iii abentheur. wie otnit heerferte nach der frawen vber mere.
sîn muoter fragte in dicke< wâ naeme du daz dach?>
dô sagte er ir von êrste allez daz im dort geschach.
< ich mac dirz niht gelougen> sprach daz schoene wîp,
< ich wil in dîne genâde setzen mînen lîp.>
si halsten unde kusten, unz er ir vriunt wart.
do begunde ez schiere nâhen sîner hervart:
doch beit er ûf garte unz umbe kom daz jâr.
die mit im varn solden, die kômen alle dar.
er enphalch dem marcgrâven sîn muoter und daz lant.
die hêrren swuorn im hulde. do urloubte er sich zehant
mit sînen schargenôzen zuo der muoter sîn.
er fuor mit sînen holden in die habe ze messîn.
dô enphie in minneclîchen der heidenische man.
die kiele er im bereite. zehant huop er sich dan.
im wâren ze drîn jâren die kiele wol geladen,
die anker si dô lôsten und fluzzen von dem staden.
dô fuor der lamparte mit freuden und sîn her.
an dem zwelften morgen dô kom er über mer.
an des masboumes ende ein marner oben trat:
er sach die burc ze suders und des heiden houbestat.
er rief in lûter stimme< waz sol uns geschehen?
ich hân ze sürîe daz wîte lant gesehen
und ouch die stat ze suders: der sî wir nâhen bî,
daz man sol alsô fliezen daz man ân angest sî.>
dô sprach der marnaere der der scheffe phlac
< waen ich iu niht guotes nu gerâten mac.
der wint sleht uns ze verre: sô kom wir nimmer wider.>
er sprach ze sînen knehten< nu lât die segele nider.>
dô sprach der lamparte< ist aber dir bekant,
sî wir geflozzen rehte ze sürîe in daz lant?
und seist du mir niht rehte, ez gêt dir an daz leben.
ich wil dir zwelf bouge ze botenbrôte geben.>
< nu sî wir rehte geflozzen ze suders gên der habe.
ich wil dir widerrâten, daz du iht sitzest abe.
ouch waene wir ze nâhen der stat geflozzen sîn:
ze suders in der veste ist manic roupgalîn.>
dô sprach der lamparte< mir ist niht künde wol.
swie gerne ich fürbaz füere, ich weiz niht war ich sol.
den ich mir het ze meister ûf dirre verte erkorn,
der mich dâ lêren solde, den hân ich leider vlorn.
ich solte wider kêren. waz hilfet mich mîn vart?
ich hân mich zuo der verte leider niht bewart.>
mit trûriclîchem muote er gar bevangen was.
< du maht dich selbe troesten> sprach von riuzen ýljas.
dô sprach der lamparte< leider ich enmac!
nu müeze ez got erbarmen deich gelebte ie disen tac.
der mir dâ helfen solde von den sorgen mîn,
der ist mir ze verre: ich hân dort vergezzen sîn.>
mit zorne sprach der riuze< du hâst doch alle die,
die dir dâ helfen solden, die hâst ouch bî dir hie.
ze sturme und ze strîte hâstu wol bewart
in liehten stâlringen drîzic tûsent wol geschart.>
< ich hân verlorn daz beste> sprach der künic rîch.
mit jâmer sach er umbe: bî im stuont alberîch.
dô wart der lamparte sô rîch und ouch sô frô
daz er vergaz der sorgen. vil lûte rief er dô
< vater unde hêrre, wer hât dich her brâht?
alrêrste wil ich lachen, und was mirs ungedâht.>
er huop in ûf die arme und kuste in tûsent stunt.
mit zühten sprach der kleine< helt, dir ist niht kunt,
daz ich sô grôze triuwe ze dînem lîbe hân.
du laest mich harte lîhte, sô wil ich dich niht lân.
du vergizzest mîn vil dicke, sô vergaz ich dîn nie.
enphâch mich swie du wellest, ich bin doch bî dir hie.>
dô sprach der lamparte< durch got berihte mich.
sage mir ûf dîn triuwe, wâ hâst verborgen dich?>
< oben ûf dem masboume in der keibe ich saz:
ich hiet mich wol gewîset, wan daz ich dich versuochte baz.>
dô sprach der lamparte< nu wis mir willekomen.
daz ich dich hie hân funden, daz muoz mir immer fromen.
mir was vil wê ze muote daz ich dîn aenic was.>
< mit wem hâstu gerûnet?> sprach von riuzen ýljas.
< du maht dâ von verliesen lîhte dînen lîp.
wâfen sî gerüefet über daz selbe wîp!
daz ich dirz ie genande, daz wil ich gote klagen.>
dô sprach der lamparte< ich wil dir guotiu maere sagen.>
< sage imz ûf sîn triuwe> sprach aber alberîch,
< daz ich dir helfen welle der küniginne rîch.
ich weiz in sô getriuwen, er treit dir keinen haz.
swenn ir mich beide wizzet, sô ist iu dester baz.>
dô sprach der lamparte< oeheim, nu ginc her.
wil du mirs immer danken, ich sage dir guotiu maer.
du waenst ich habe gerûnet mit mir alters ein:
wil du diu maer nu hoeren, sô trit her zuo uns zwein.>
< sag an> sprach der riuze,< wer ist mit dir dâ
mit dîner âspraeche machest du mich grâ.>
der lamparte den riuzen vil kûme des erbat,
daz er zuo dem kleinen und zuo dem grôzen trat.
dô rief des scheffes hêrre< nu gebt iu selben rât!
ich waene der künic rîche deheine sorge hât.
welt ir mit den heiden strîten ûf dem mer,
sô warnet iuch ze sturme: iu kumt vil schiere ein her.
si koment mit wildem fiure, der strît ist iu niht guot.
si brennent uns die kiele, sô müeze wir enfluot.>
dô stuonden in den sorgen die zwêne künege rîch.
< ich kan iu wol gerâten> sprach aber alberîch.
< guotes friundes lêre ie guot ze noeten was.>
sich begunde segenen von riuzen ýljas.
< wer ist der uns die lêre und ouch die raete gît?
wil du dich niht segenen, oeheim ortnît?
ez ist der zweier einez der tievel oder got.
sag an, bistu gehiure? sô leist ich dîn gebot.>
dô sprach der lamparte< jâ ist ez ein getwerc.
im ist kunt in der werlde manic tal und berc.>
< entriuwen> sprach der riuze,< des hoere ich dich nu jehen,
sol ich daz gelouben, ich muoz alrêrst besehen.>
dô sprach der lamparte< hoerest du sîn niht?>
< ich weiz niht waz ez meinet unz ez mîn ouge an siht.
ez mac mit zouberlisten ein trügenwîse sîn.>
< wil duz nu gerne schouwen, sô nim daz vingerlîn
und stôz ez an den vinger, sô wirt ez dir bekant.>
der riuze lûte erlachte, dô er den kleinen vant.
er sprach mit süezen worten< wannen bistu, kleinez kint?
ouwê daz dîne mâge dir alsô verre sint.>
< swie kleine ich dich dunke, du geloube mir für wâr,
ich hân ûf mînem halse mêr dan fünf hundert jâr.
ir sult mir beide volgen, daz ist iu beiden guot.
swer nâch friunde râte und nâch ir wellen tuot,
ob im dâ misselinget, da ist er unschuldic an.
ez lêrt ein friunt den andern des er selbe niht enkan.
ein künic mac wol liegen durch sînes lîbes nôt.
gefüege rede gehoeret vil dicke für den tôt.
swer dich der maere frâge wanne die kiele gân,
sô sprich, du gerst geleites, du sîst ein koufman.>
dô sprach der lamparte< der rât ist enwiht.
ich rette mit in gerne, ich kan ir sprâche niht.
ich bin sust unberihtet> sprach der künic rîch.
< sô muoz ich dich si lêren> sô sprach alberîch.
< wil du mirs immer danken, ich gibe dir einen stein,
der dich die sprâche lêre. der zungen ist dehein,
swenn dîn zunge besliuzet den stein in den munt,
swaz iemen wider dich sprichet, daz ist dir allez kunt.>
< wie mac ich daz gelouben> sprach der künec ortnît,
< daz got einem steine sô grôze gâbe gît,
daz ich von sîner krefte alle liute mac vernemen?
daz du sô vil geliugest, des möhst du dich wol schemen.>
< swîgâ> sprach der kleine,< du strâfest mich ze vil.
got tuot ûz einem steine und ûz erde swaz er wil.
jâ ist im ze tuone niht gar unmügelîch:
daz solt du gelouben> sprach aber alberîch.
den munt er ûf habete unz er den stein verbarc.
er sprach< ich wil versuochen die sînen krefte starc.>
dô dûhte im wier vernaeme al der liute wort.
dô gie der lamparte oben an des scheffes bort.
dô schrei der marner lûte< swie ez uns ergê,
wol vierzic roupgalîne fliezent ûf dem sê.
swaz si halt meinent, si fliezent vaste her.
swer mit in reden kunne, der berihte si der maer.>
die roupgalîne fluzzen vaste ûf dem sê.
ir segel lûte duzzen, wîz als der snê,
beidenhalp der kiele. dô lachete ortnît.
dô sprach der barkenaere< nu saget mir wer ir sît.>
dô sprach der lamparte< ich binz ein koufman,
grôzen koufschaz rîchen ich her gefüeret hân.>
dô wincte er daz sich burgen die liute under daz dach
mit helmen und mit schilten, daz man ir niht ensach.
< wer heizet iuch sô nâhen ze dirre veste varn?>
sprach der barkenaere,< daz soldet ir bewarn.>
< ich wil noch naehner füeren mîn lîp und ouch mîn guot.
ich waen, swer koufschaz füere, daz ir dem iht entuot.
ich füere von kerlingen daz aller beste gewant,
daz ich ze walhen inder in den steten vant.
des hân ich mîne kiele wol gefüllet und geladen.
nu bringet mir geleite und helft mir zuo den staden.
ez mac immer mêre daz lant dester baz.
helft mir zuo der mûre, ich wil dar âne haz.>
< swer alsô grôze bringet, der sol willekomen sîn>
sprâchen die galinaere und fluzzen wider în.
dô het ouch ir gewartet der konstabel von der stat.
der frâgte ouch si der maere, stille haben er si bat.
si sprachen,< hêrre, er füeret sîn kiele gewantes vol,
und muotet eins geleites, ob man imz geben sol.
er jach, swer koufschaz füere, der sol hie haben fride.
den sol man in enbieten bî dem halse und bî der wide.>
dô sprach der stat rihtaere< ich sol daz wol bewarn,
daz man iht tuo gewaltes. ich wil selbe mit in varn.>
dô hiez er im gewinnen ouch ein roupgalîn.
wol vierzic pusûnaere die sazte er zuo im drîn.
einen vanen und ein kriuze er an den masboum bant:
dâ mit er si bewîste, daz in fride waere bekant.
dô rief der nôklier vaste, der in der keibe saz,
< gehabt iuch wol dort nidene, unser dinc vert aber baz.
wir suln frôlîche ûf den kielen varen în.
jâ wil der stat meister unser geleite selbe sîn.>
vor den heiden allen der rihter selbe flôz.
ûf der galîne obene manec pusûne erdôz.
die geste enphienc er schône und beleites in die habe.
er sprach< swenne ir wellet, sô vart in barken abe.>
dô wârens ûf dem wâge den tac unz an die naht.
ouch het er sîne kiele gar zesamene brâht.
< nu rât an unde lêre, vil lieber alberîch,
wie wir die stat gewinnen> sô sprach der künic rîch.
< diu porte diu stêt offen, ich waene uns iemen wer,
swenn alle liute entslâfen, wir dringen în mit her.
si müezen des entgelten dazs alle heiden sint:
wir suln si selbe toeten, ir wîp und iriu kint.>
dô sprach der kleine wîse< wer lêret dich den list?
sô stüende daz vil übele daz du ein künic bist,
daz du erzürnen woldest dînen hûsgenôz
und im niht widersagtest. daz waere ein laster grôz.>
dô sprach der lamparte< daz muoz er mir vertragen.
der heiden ist so zornic, im tar niemen widersagen.
ich sende ûf sîne genâde deheinen boten dar.
tuon ich im niht leides, er wirt sîn wol gewar.>
< entriuwen> sprach der kleine,< daz laster wurde dîn.
daz man dich drumbe schulte, ich wolte ê bote sîn.
nu solt mit êren werben; wie bistu sô verzeit?
wil du mirs immer danken, ich hân im schiere widerseit.>
dô sprach der lamparte< des bin ich immer frô.
ouch danke ich dirs vil gerne, ob ez sich füeget sô.
sol ich dîn alhie bîten?> sprach der künic rîch.
< ich kom dir morgen widere:> von im fuor alberîch.
ez brâhte in des wol inne, daz ez waere ein getwerc.
dem wilden dem was kündic beidiu tal unt berc.
ez weste wol waz bürge in der heidenschefte lac.
ez kom ze montabûre ê daz ez wurde tac.
dô saz ez neben der mûre nider ûf einen stein,
und erbeite des vil kûme daz der tac erschein,
daz er die botschaft wurbe, die man in werben bat.
der heiden ûf die mûre ob im an die zinne trat.
durch die süezen winde sô gie er an den luft.
jâ het er durch die hitze gerûmet sîne gruft.
mit zühten sprach der kleine< wer ist der ob mir stât?
getar ich dich gefrâgen, sô gip mir dînen rât.
wâ ist des hûses hêrre?> sprach er.< daz bin ich.>
dô vorhte sich der heiden vil vaste, er segente sich.
< waz ist daz dâ sprichet, daz ich des niht ensie?>
er sprach< bistuz der tievel? waz tuost du danne hie?>
< nein ich> sprach der kleine,< ich binz ein ander bot.
mich hât her gesendet mîn meister und mîn got.>
< ûf dînes gotes maere dar ûf enahte ich niht.
swaz er mir mac enbieten, daz dunket mich enwiht.
ich ahte harte lützel ûf dînes gotes bet.
ich fürhte waz apollen und mînen mahmet.
den wil ich gerne dienen, die sint diu göter mîn.>
< nu sage mir> sprach der kleine,< wie lange wilt unsaelic sîn?
daz du an in niht gloubest, daz wirt ouch lîhte enwiht,
daz du den niht enfürhtest, den man gewaltic siht,
der daz hât beschaffen, daz du bist menschlîch.
mahmetes und apollen, wâ ist der himelrîch?>
< si sîn swâ si wellen> sprach der heiden dô,
< mich und mîn genôzen machents dicke frô.>
mit witzen sprach der kleine< du bist der sinne ein kint.
nu bin ich eine sterker danne al dîn göter sint.>
dô sprach aber der heiden< nu tuo mir doch bekant,
sage mir waz du werbest: zwiu bis du her gesant?>
< dâ hât mich her gesendet zuo dir der meister mîn,
daz du einem rîchen künege gebest die tohter dîn.>
mit beiden sînen henden sô roufte er ûz den bart.
< ouwê> sprach der heiden< daz ich ie geborn wart!
daz mich mîner tohter nie dehein man gebat,
ich hiez im ab sîn houbet slahen an der stat.>
dô sprach aber der kleine< ûf dîn rede enahte ich niht.
ez ist geschehen dicke daz nimmer mêr geschiht.
ich sage dir offenlîche, gîst du im niht die meit,
daz er dich mit here suochet. dir sî von im widerseit.>
der alte heiden lûte weinete unde sprach:
< daz mir bî mînen zîten daz laster ie geschach!
mir getorst bî mînen jâren nieman widersagen.
daz ichz nu muoz hoeren, daz wil ich mînen götern klagen.
du solt mir daz gelouben, hiet ich dich in mîner hant,
und wer der himel dîn eigen, ich slüeg dich umbe ein want.>
einen stein ungefüegen den stiez er in den graben.
dâ wolte er den kleinen ze tôde erworfen haben.
mit zorne sprach der kleine< waz hilfet dich dîn wer?
nu gip im dîn tohter, od er suochet dich mit her.
ê danne du iht wizzest, sô sihestu in hie vor.
er nimt si mit gewalte und haeht dich für daz tor.>
der heiden schrei sô lûte, daz berc unde tal
und ouch diu burc elliu von sînem dôze erhal.
die in der bürge sliefen, die erwachten dâ sô gar:
durch diu grôzen wunder sô huoben si sich dar.
< ich waen, du sîst unsinnic> sprach diu künigîn.
< nein ich> sprach der heiden,< man bitet der tohter dîn.
mir hât vil zorniclîche ein stimme widerseit.
ich mac mich niht gerechen: daz sî mahmete gekleit.>
er sprach zuo sînen heiden< louft um den burcgraben.
daz er uns iht entrinne, ir sult in umbehaben.>
die heiden alle sprungen nider an daz gras.
si sluogen unde stâchen dâ alberîch dô was.
hinders heiden rücke barc sich daz twergelîn.
< künec, du solt verbieten dazs ir werfen lâzen sîn.
vor schüzzen und vor würfen trûw ich wol verbergen mich:
welnt si mîn lange râmen, si treffent lîhte dich.>
mit zorne sprach der heiden< lât stên und werfet niht.
wie wolt ab ir den treffen, den man ninder siht?
swaz er nu tâlanc klaffet, daz muoz ich im vertragen.>
dô sprach aber der kleine< waz sol ich dem künege sagen?>
< daz mir got müeze rihten über iuwer beider leben!
ich wil dir niht gelouben, du solt mir brieve geben.>
< sît ich dir der brieve hie niht geleisten mac,
dâ bî solt dus gedenken> und sluoc im einen mûlslac.
die liute ez alle hôrten, sô lûte erhal sîn hant.
der heiden wart unsinnic; durch wüeten man in bant.
diu tohter und ir muoter vielen an ir gebet.
si klagten alle ir laster apollen und mahmet.
dô het ouch wol erworben sîn botschaft alberîch.
dô kêrte er von der mûre gegen dem künege rîch.
si râmten sîn mit würfen: dô was er anderswâ.
ortnîdes âventiure ist aber einiu dâ. iv abentheur. wie suders zerbrochen ward.
dô kom er zuo den kielen ê daz ez wurde naht.
dô sprach der lamparte< waz maere hâst uns brâht?>
< ich bring dir boesiu maere von der künigîn:
du gewinnest si mit strîte, si wirt nimmer dîn.
ich hân ir vater erzürnet, daz man in gebunden hât.>
dô sprach der lamparte< nu gip uns dînen rât.
gewinne wir die veste, sô habe wir al daz lant.>
< ich triuwe iuch wol in barken füeren ûf den sant.
diu naht ist iezuo vinster, den mânen niemen siht:
sô hüetent ûf der mûre die wahtaere niht.
wir suln in barken fliezen verholne zuo den staden.
si fürhtent ûf dem wâge deheines vindes schaden.
ich trûwe ouch uns die barken wol verholne steln.
ouch sult ir stille swîgen und sultz mit zühten heln.>
die zwêne künege volgten niuwan dem kleinen man.
bî der burcmûre fünf hundert barken er gewan.
die der barken huoten, die wurden gar betrogen,
daz si die winde hieten ûf den sê gezogen.
dô sprach ir iegelîcher< in weiz wâ mîn barken sint;
die ketene brestent alle, und enpfüert si uns der wint.>
si sprungen ab den kielen all in die barken nider.
si kômen dar laere und fluzzen beladen wider.
des morgens iegelîcher sîne barken vant:
si truogen drîzec tûsent helde des nahtes an den sant.
si sprungen ûz den barken ûf die erde dô.
daz si enbunden wâren, des wârens alle frô.
ortnît von lamparten und von riuzen ýljas
giengen von den barken nider ûf daz gras.
dô sprach der lamparte< nu rât an alberîch,
daz wir die stat zestoeren ze leide dem künege rîch.>
< ir seht wol> sprach der kleine< daz diu porte offen stât.
ich kan zuo iuwerm strîte geben deheinen rât.>
dô sprach der lamparte< du endarft uns nimmer manen.
ýljas von riuzen, nim mînen sturmvanen.
er touc ander niemen ze füeren an der hant:
swem ich in anders gaebe, daz waer niht wol bewant.>
< des solt du mich erlâzen, oeheim ortnît.
ich hân fünf tûsent helde gefüeret in den strît,
die ich billîche wîsen unde lêren sol.
ein alsô grôziu menege bedarf ir hêrren.>
dô sprach der lamparte< ich mac dichs niht erlân,
sît ich dich ze trôste mit mir gefüeret hân.
wir mugen wol strîten beide under eim baniere lieht:
die wir her haben gefüeret, die entwîchent uns nu niht.>
< daz weiz got> sprach der riuze,< nu gip mir in an die hant.>
einen swaeren vanen er dô ane bant,
dar ûz ein lewe lûhte von schoenem golde rôt.
die zwêne künege fuorten vil manegen in den tôt.
si wâren gar berihtet, als der tac ûf brach.
ein heiden ûf der mûre in lûter stimme sprach
< nu wol ûf, wachet alle! uns ist ein koufschaz komen:
swer zuo dem koufe gâhet, dem wirt der lîp benomen.
er mac sîn wol engelten und sînes kindes kint.
wol drîzic tûsent ritter hie vor der mûre sint,
in liehten stâlringen wîz alsô der snê.
von disem koufschatze geschiht uns allen wê.>
dâ von vil manic heiden in der stat erschrac.
dô kom in mit leide diu sunne und ouch der tac.
von dem koufschatze wart maniger verlorn:
ortnît dranc in die porten und blies sîn herhorn.
die heiden sich dô scharten: vil michel wart ir schal.
vil schiere si sich samten von der comûne über al.
wol sehzic tûsent heiden kômen für den palas,
dâ der constabel, ir rihter, inne was.
den gesten er engegene mit grôzer menege reit,
ortnît neben dem riuzen gewalticlîchen streit.
dô stapften si zesamene ûf sorcsamen strît.
dô rief der lamparte< tschâ tschavalier ortnît!>
dô dranc gegen der dicke von riuzen ýljas.
do enwest man welhez kristen oder heiden was.
dô kom sô vil der heiden, daz man in niht fürbaz liez.
des küneges vanen inmitten er ûf den palas stiez.
dô tet der lamparte vil manegem heiden schaden.
si heten in gefüeret ûf ir kumber zuo den staden.
swem dô der ungehiure gap dâ einen slac
mit sînes swertes orte, vor im er tôt gelac.
die heiden wichen alle vor dem vil küenen man.
dô torst im an der enge ir deheiner vor bestân.
vil manegen küenen heiden benam er dâ daz leben.
ez kômen ouch die sînen niht danne unvergeben.
vil manic wîte lucken er beidenthalben sluoc.
der riuze an sînem rücke den vanen nâch im truoc.
< lâzâ die helde strîten!> rief aber alberîch,
< dâ wellent dir die heiden entrinnen, künic rîch.
jâ sint die porten alle leider unbewart.
die beslozzen wâren, die habents ûf gespart.
sich, ob duz mügest erwenden, künic ortnît.
si brennent dir die kiele und nement swaz dar ûf lît.>
einen snellen türken der lamparte twanc.
er kom mit sînen helden, zeiner porten er ûz dranc.
do entwichen im die heiden, sô kreftic was sîn her.
er sluoc ir vil ze tôde und tranctes in dem mer.
alsô der lamparte dem riuzen dô entweich,
dô wart im sîn hilfe gegen den heiden weich.
dô nam er schaden grôzen, den er niht mohte verklagen:
er verlôs fünf tûsent helde und wart selbe nider geslagen.
dô kom ûf einem türken der kleine nâch geriten.
er sprach zem lamparten< du hâst gnuoc hie gestrîten.
nu kêre wider bî zîte und rich dînen zorn:
du hâst den künec von riuzen und sîne helde verlorn>
dô sprach der lamparte< oeheim ýljas,
nu müeze ez got erbarmen, daz ich bî dir niht was.
ich muoz nâch dînem tôde immer trûric wesen.>
mit zorne kêrte er widere und half im genesen.
dô het sich der riuze sîner hilfe gar verzigen.
den sach er in almitten under den vînden ligen.
die wîle und er mohte, dô het er sich gewert.
im kom diu hilfe schiere: dâ von wart er ernert.
dô het er umbevangen den vanen mit einer hant,
sîn swert in der andern, dô er in ligende vant.
von starken slegen grôzen wart er ungesunt.
er vant in ligen für tôten, und was doch ninder wunt.
daz swert nam er zen handen, den schilt ze rücke er warf.
alrêrst muost er versuochen die sîne klingen scharf:
nâch friunden und nâch vînden er tobiclîchen sluoc.
ûf dens ê vaste drungen, dem wart dô rûms genuoc.
harte jaemerlîche der küene riuze sprach,
dô er durch helmes venster den oeheim ob im sach
< nu müeze got erbarmen daz ich ie wart geborn!
daz liebest daz ich hête, daz hân ich leider vlorn.>
des freute sich der küene, dô er in lebende vant.
ûf zucte er in snelle von der erden mit der hant.
< ez mac disiu reise âne schaden niht entwesen.
ich wil dichs wol ergetzen, und trûwestu genesen.>
< wie maht du mich ergetzen des schaden den ich hân?
nu ligent vor uns verhouwen alle mîne man.>
der riuze sprach mit jâmer< ich genaese noch wol;
nu enweiz ab ich unsaelic, zwiu mir mîn leben sol.>
< sich muoz der man getroesten> sprach der künic ortnît
< des lîbes und der liute, swer gêt in einen strît.
swaz er dar inne verliuset, des muoz er sich verwegen.
ich waen, du maht niht strîten: lâ mich des vanen phlegen.>
< nein> sprach der riuze,< mir wirret schiere niht.
si werdent wol vergolten die man hie tôte siht.
ich wil dir aber helfen; du solt mir den vanen lân.
du sihest mich hiute sterben, oder ich geriche mîne man.>
dô stuont unde warte gegen in diu heidenschaft,
wenne si versuochten aber ir mannes kraft.
dô sprach der lamparte< wir müezen et aber an sie.
wir liezen dise tôten ungerochen übele hie.>
zesamne si dô drungen, dô mischete sich ir schar,
dô wurden liehte ringe bluotrîchgevar.
dô muosten aber die geste dem wirte an gesigen:
dô sach man manegen heiden vor dem lamparten ligen.
si heten zuo der erde manegen tôten brâht.
die heiden sich verburgen: niemen mêr mit in dâ vaht.
si heten manegen tôten gevellet ûf daz gras.
< mit wem sol ich nu vehten?> sprach von riuzen ýljas.
< ê du dich gehabest immer alsô jaemerlîch,
ich zeig dir tûsent heiden> sprach aber alberîch,
< die sich habent verborgen, wil du rechen dîne man.>
< vil gerne> sprach der riuze,< hêrre, nu wol dan!>
dô fuorte in der kleine in eine steinwant,
dâ er wol tûsent heiden verspart inne vant.
dô stiez er mit den füezen ûf rigele unde tür:
< unreine sarrazîne, ir müezet doch her für!>
dô vielens im ze füezen:< hêrre, lâzt uns leben.
in iuwers gotes gnâde welle wir uns geben.>
< gerne> sprach der riuze,< und gelt mir mîne man.
mit disem besemrîse wil ich iu zeslahen den ban.
ich wil iu buoze setzen, der ir enbrechet niht.
man sol iuch alsô schouwen, als man si ligen siht.
swenn ich mit disem rîse slah hiute einen slac,
der muoz die buoze vasten unz an den jungisten tac.>
der heiden er iegelîchen zuo dem liehte truoc.
er nam in bî dem hâre, daz houbt erm abe sluoc.
ze tôde sluoc ers alle, unz er ir niht mêre vant.
hiet er ir iht mêre vunden, si hiet ouch ertôt sîn hant.
dô dranc er durch die tôten aber fürbaz.
er kom in ein gewelbe, daz vollez frouwen saz.
die vielen im ze füezen:< hêr, lât uns den lîp;
ir habt sîn lützel êre, slaht ir uns armiu wîp.>
< ir sît mir alle gelîche, wîp unde man.
ir müezet mir die gelten, die ich verlorn hân.>
er nam si bî ir hâre und tet in ouch alsam:
do erzurnde alrêrst der kleine und wart dem riuzen gram.
der kleine huop sich balde ûz der steinwant
ûf daz wal der tôten, da er ortnîden vant.
< dîn oeheim sleht die frouwen, des maht du dich wol schemen;
die gerne kristen wurden, den wil er daz leben nemen.>
mit zorne der lamparte dô zuo dem riuzen spranc.
er sprach< du bist unsinnic, dîn lîp der habe undanc.
die frouwen sint unschuldic, den du hâst ir lîp benomen.
maht du dar an gedenken, du bist ouch von frouwen komen.
wil du deheines dienstes von mir sîn gewert,
sô tuoz durch mînen willen und stôz în dîn swert.
du bist an dînen sinnen leider gar ein kint.
wol dan, hilf mir ze toufen, die gerne kristen sint.>
mit zorne sprach der riuze< dâ kêre ich mich niht an.
du solt mit dîner toufe mich mit fride lân.
swelh ich ze wazzer füere, die werdent ungesunt.
und geschehent si mir ze toufen, ich stôz si an den grunt.>
do erbat er in des kûme, daz er sîn swert în stiez
und die armen frouwen mit gemache liez.
die gerne kristen wurden, die toufte der künic rîch,
und half in des vil vaste der lützel alberîch.
mit zorne gie der riuze von im in daz wal.
swelch wunter sich ûf rihte, den stiez er wider ze tal.
den kristen zuo den heiden den trat er in den munt:
die wol genesen waeren, machte er ungesunt.
mit zorne dô der kleine zuo dem lamparten sprach
< wir haben vor disem tievel tâlanc dehein gemach.
er möhte doch den kristen wol einen fride geben.
sumelîch die wol genaesen, die laet er niht leben.>
dô aber sprach mit zorne der künic ortnît
< oeheim, du wilt ot nimmer lâzen dînen strît.
waz richest an den liuten die durch uns erstorben sint?
du bist in rehten triuwen eins ungehiuren mannes kint.>
vil kûme wart der riuze von der ungefüege brâht:
dô het er im borschiere einer niwen erdâht.
er gie ze der heiden bethûs da er ir abgöter vant:
her ûz truoc er die sarke und sluoc si umbe ein want.
dô sprach der lamparte< got müez dir sinne beschern.
wie lang sol ich dir hiute dîn ungefüege wern?
nu habe ot dînen willen, tuo swaz dich dunke guot.
du wilt durch mich niht lâzen dîn wunderlîchen muot.>
< nu volge mir, lamparte> sprach aber alberîch,
< und suochen wir die tôten, daz ist gewizzenlîch.
die wol genesen kunnen under diseme her,
die sende wir in barken zuo den kielen ûf daz mer.>
dô giengens unde suochten, den leide was getân,
und funden undern kristen wan fünf hundert man,
die wol genesen mohten. die sande er ûf den sê.
dô tet dem lamparten der jâmer harte wê.
< ich sage dir> sprach der kleine,< du hâst genomen schaden.
ez ist vil maneger leider her ûf sînen tôt geladen.
her künec, swenn ir nu wellet, sô blâst iuwer herhorn.
nu lachet oder weinet, ir habt niun tûsent ritter vlorn.>
< got lâze michs gebüezen> sprach der künec ortnît,
< daz alsô manic tôter in mînem dienste lît.
der âbent ist ze nâhen, fürbaz ich niht enmac;
wir müezen hie belîben unz morgen ûf den tac.>
< nu sich> sprach er zem riuzen,< waz hulfe mich mîn zorn?
swie ungefüege ich waere, sô waerens doch verlorn.
zuo langer herverte gehoert dehein gewin.
mîner unsaelden ist aber einiu hin.> v abentheur. wie die stat geben ward vnd fuor die stat fuoren
diu stat wart besetzet und ouch die naht behuot.
swaz den lamparten und den riuzen dûhte guot,
die heiden tâten gerne des si der künic bat:
si gâben im ûf genâde ir lîp und ouch die stat.
sus lâgens âne sorgen die naht unz an den tac.
dô sprach der lamparte< niht lenger ich enmac
in diser stat belîben. nu wol ûf, ez ist zît:
wir suln gên muntabûre> sprach der künec ortnît.
< nu wol ûf, küener riuze, und rechen unsern zorn.
ouch rechen unser liute, die wir haben verlorn.
die tôten ligent immer in dem herzen mîn.
der vergizze ich nimmer, mir enwerd diu künigîn.>
die dannoch bî îm wâren, die sûmten sich dô nieht.
vil manic wîze brünne und manegen helm lieht,
herte stâlringe die hetens an geleit;
si zogten ûz der veste ûf die grüenen heide breit.
dô sprach der lamparte< nu wol ûf, mîne man!
alrêrste wil ich strîten, nu ich ze lebene hân.
ich muoz die burc gewinnen, od ich vlieze mînen lîp:
ich geruowe nimmer, mir werde dan daz wîp.
die mir her habent gevolget, die wil ich alle manen.
ýljas von riuzen, nim mînen sturmvanen.
sehzehen tûsent helde die volgen uns an den graben:
uns getar der heiden nimmer die burc mit strîte vor gehaben.>
mit jâmer sprach der riuze< ich weiz niht war ich sol.
in walhischen rîchen hiet ich die künde wol,
daz ich die liute fuorte die rehten strâze hin.
si riten nach mir irre: ich enweiz selb wâ ich bin.>
< wolt ir mir nu volgen> sô sprach daz getwerc,
< die helde wil ich wîsen durch tal und durch berc
unz an des berges hoehe, dâ muntabûr lît.>
< nu lôn dir got von himele> sprach der künec ortnît.
< dîn ros daz heiz mir lîhen, daz man dâ füeret an der hant.
den vanen wil ich füeren unz in des küneges lant.
ob si dich darumbe frâgen, die dir rîtent bî,
wer dînen vanen füere, sô sprich daz ichz der engel sî.>
im gap der lamparte daz ros in sîn gewalt
und satzte in drûf gereite. sîn brogen wart manicvalt.
den vanen habte er vaste: dô reit er für daz her.
dô wîste er die helde die strâze âne wer.
die walhe sprâchen alle und gesegenten sêre sich,
< rîcher künic hêre, wenne wil du segen dich?
sihstu niht daz wunder daz dir ist beschert?
wer ist daz ûf dîm rosse mit dem vanen vert?>
des lachten si vil suoze, die zwêne künege hêr.
si sâhenz alters eine und ander niemen mêr.
< ez ist der gotes engel> sprach der künec ortnît,
< der uns sîn geleite für muntabûr gît.
dar an sult ir gedenken: swelhe hie vervarn,
die füeret er hinz himele: ir sult iuch enstrît niht sparn,>
des wâren die lamparten alle harte frô.
< sô sul wir gerne strîten> sprâchens,< und ist im sô.>
dem zeichen si dô volgten und nâmens alle war.
dô sprâchen ir iegelîcher< nu wenne kom wir dar?>
dô riten die unverzagten fürbaz ûf daz velt.
vil lûte rief der kleine< nu slaht ûf iwer gezelt!
wilt du die burc schouwen, sô rît her, ortnît.
iezuo wil ich dich wîsen, wâ muntabûr lît.
nu gip hin dem riuzen den vanen an die hant.
ir sehet nu wol die hoehe und auch die steinwant.>
ez nam der starke riuze den vanen in zorne dô.
daz sie die burc gesâhen, des wârens alle frô.
der riuze wolt vor zorne ninder ûf gehaben:
er truoc die banier vaste unz an den burcgraben.
in die burclîten er den vanen stiez.
des lamparten liute er dô herbergen hiez.
der marschalc in erloubte neben der burc daz velt.
dô dactens über anger manec hêrlîch gezelt,
als imz der rîche heiden ze messîn het gegeben.
der wâren zwei von golde gestricket und geweben.
swenn man diu zerbreite, ir dach den schaten truoc
daz hundert ritter hêten dar under rûms genuoc.
von helfenbeine stangen lûter als ein spiegelglas.
daz an der stangen orte der knoph der hütten was,
dâ was în gesenket ein karfunkelstein,
der in den palas reht als ein kerze schein.
si heten der burc ze nâhen ir hütten ûf gezogen.
si wolde danne trîben die heiden mit ir bogen.
< wir ligen al ze nâhen> sprach der künic rîch.
< ich trûwe ez wol erwenden> sprach aber alberîch.
< vor dirre burcmûre sult ir stille ligen.
ich mache daz noch hiute ir schallens wirt geswigen.
swazs ûf der burcmûre geschozzes mügen haben,
daz wil ich in allez brechen und werfen in den graben.
ich wil noch hînte hüeten> sprach aber daz getwerc.
urloup namz zuo dem künege und huop sich ûf den berc.
dô suochte ez ûf der mûre; swaz ez geschozzes vant,
daz brach inz gar mitalle und warf ez von der want.
dô sprach von lamparten der künic ortnît
< sich, wâ diu wer der heiden elliu in dem graben lît!
nu slâfe wir mit freuden unze morgen fruo:
wir sîn des vil ân angest, daz man uns nu iht tuo.>
die heiden riefen lûte< der tievel der ist komen.
des wir ze wer bedurfen, daz hât man uns benomen.
du solt disem künege dîn tohter gerne geben:
und wirt er unser gwaltic, er nimt uns allen daz leben.>
dô sprach des küneges frouwe, diu guote heidenîn,
< du möhtest wol dem künege geben die tohter dîn.
du maht sîn wol engelten, wil du im dîn kint versagen,
der suders hât zerbrochen und die liute drinne erslagen.>
ûf huob er die fûst und sluoc si in den munt.
< wil du mirs iht mêre râten, du wirdest ungesunt.>
dô sprach diu küniginne< sîn got geb im die kraft,
daz er noch über uns beiden werde sigehaft.>
dô sprach ein wîser heiden ze dem künege< nu nim rât,
sît daz dîn burc sô veste der were niht enhât.>
der heiden sprach in zorne< sît wir vierzic tûsent haben,
wir suln mit in vehten morgen ûf dem burcgraben.>
albrîch erhôrte schiere daz si heten gelobt.
er sprach ze dem alten heiden< hêr künec, ich waene ir tobt,
iuch mugen niht gefristen alle die nu lebendic sint.
er haeht dich an die zinne od du gebest im dîn kint.>
mit zorne sprach der heiden< waz hât dich nu her brâht?
der rede der du muotest, der ist mir ungedâht.
daz ir sô nâhen kômet, daz müget ir gote klagen.
des muoz mîn burcmûre iwer aller houbet tragen.>
< des wirdest du wol inne> sprach aber alberîch.
< ob vor der burc niht waere der lamparte rîch,
du müesest dîne tohter mir alters eine geben.
dich beschermet niemen, ich beneme dir dîn leben.>
mit stecken und mit steinen warf er dem kleinen nâch.
er vorht sich harte kleine; von im was im gâch.
er hiete in gerne troffen: dô er in dâ niht sach,
dô wart er aber sô zornic daz er sîn hâr ûz brach.
dô huop sich aber der kleine von der steinwant
nider zuo der erden, da er ortnîden vant.
< ja enbiutet dir der heiden den offenlichen strît.>
< so enger ich nihtes mêre> sprach der künec ortnît.
dô slief er in den sorgen die naht unz an den tac.
wie schiere er dô erwachte, swie er in ruowe lac!
in manlîcher stimme er vil lûte rief
dem künege von den riuzen, der dannoch bî im slief.
< wie lange wil du slâfen, von riuzen ýljas?
wir suln mit dem bluote begiezen daz grüene gras!
si wellent mit uns strîten ûf dem burcgraben.
nu heben wir uns bî zîten, daz wir den berc behaben.>
ir liehtez sturmgewaete daz slouften si dô an.
dô truoc man gein der porten des ortnîdes van,
den der starke riuze mit gewalte truoc.
ei waz der lamparte der heiden nider sluoc!
die heiden riefen alle< nu setzen uns ze wer.
ez gâhet gegen der bürge der künic und sîn her.>
innerhalp der mûre wart sîn ludem grôz.
der heiden gerte strîtes, die porten man ûf slôz.
dô dranc dâ zesamene diu sturmgîte diet.
si wolten sich versuochen. niemen si dô schiet.
dô werten sich die geste der wirte unverzeit.
dô sluoc sich zu den brüsten diu minneclîche meit.
daz hâr alsam die sîden si ûz der swarte brach.
si vorhte ir vater tôdes, dô si den strît gesach.
diu muoter nam ir tohter mit jâmer bî der hant:
si gie zuo ir bethûs, dâ si die sarke vant.
vor ir abgötern beiden sprach si ir gebet.
si vlêgte harte dicke apollen und mahmet.
daz hâr ir von dem nacke gie nider für den fuoz,
zeroufet und verworren. jaemerlîche was ir gruoz.
dô schein ir durch die zöpfe ir hals alsam der snê.
dô tet alberîchen der meide jâmer wê.
swâ durch ir schoene zöpfe daz näckelîn erschein,
daz bran als ez waere ein karfunkelstein.
ir munt bran als ein rôse und als ein rubîn.
gelîch dem vollen mânen lûht ir beider ougen schîn.
si was in rehter groeze, ze beiden sîten smal,
gedraet als ein kerze von den armen hin ze tal.
ir arme sleht, ir hende, dâ nihtes niht gebrach.
ir nagel dar an sô lûter, daz man sich drinne ersach.
ir wengel mit ir trähenen wârn beidenthalp bestreut,
reht als ez berle waeren: diu meit was ungefreut.
dô wart der meide jâmer harte groezlîchen starc.
si vlêgten ir göter beide und vielen für den sarc.
sich krazte unde roufte diu frouwe minneclîch:
dô huop ir die hende der lützel alberîch.
ir hende minneclîchen er in sîn hende gevie.
diu frouwe sprach zir muoter< wer ist bî mir hie?
wer ist der mich dâ vaehet und mich sô vaste hât?
er tuot unhovelîchen, daz er mich niht enlât.>
dô sprach diu maget schône< lâ mich durch mîne bet.
weder bistuz apolle oder mahmet?
hilf mir ûz den sorgen, bistuz mîn abgot.>
< nein ich> sprach der kleine,< ich binz von himel ein bot.>
< wie tarst mich danne rüeren vor den götern mîn?
du solt mich balde lâzen> so sprach daz magedîn,
< si handelnt dich lîht übele, und sint si bî mir hie.>
< nu enruoche> sprach der kleine,< ich bin sterker danne sie.>
< nu sage mir waz du werbest> sprach diu schoene meit.
mit zühten sprach der kleine< ez wirt dir wol geseit.
mîn meister von den himelen hât mich zuo dir gesant,
du solt küniginne werden über elliu walhen lant.>
dô sprach diu maget edele< an der rede bist du betrogen.
ich bin in der heidenschafte geborn und gezogen.
dâ muoz ich inne ersterben> sprach diu künigîn,
< ich wil bî mîner muoter und bî mînem vater sîn.>
dô aber sprach der kleine< diu rede frumt dir niht.
an dînem schoenen lîbe ein wunder grôz geschiht,
daz du niht überwindest die wîle und daz du lebest,
dâ von daz du sô sêre wider dînen schepher strebest.>
dô sprach diu juncfrouwe< daz enweiz ich wer der ist,
der mich hât beschaffen.> er sprach< der heizet krist.
erst gewaltic über die erde und über daz himelrîch
und über alle geschefte> sô sprach alberîch.
< swes du dir maht gedenken, daz ist im undertân.
wil du den lamparten niht ze einem man,
verseist im dînen willen, sô dunkest du mich tump:
an handen und an füezen machet er dich krump.
er nimt dir dîn schoene und macht dich dar zuo blint.
du solt an in gelouben: nu bist duz doch sîn kint.
von im hâst du die schoene und ouch dîn varwe lieht.>
dô sprach diu juncfrouwe< dînen got fürhte ich nieht.>
dô half in vil lützel swaz er si mêre gebat.
den strît wolte er schouwen: an daz venster er getrat.
dâ warte er welch ez bezzer an dem strîte möhte haben:
die kristen triben die heiden vaste über den graben.
der lamparte ein lucken beidenthalben sluoc.
der riuze mit gewalte den vanen nâch im truoc
unz an die burcporten. er leinte in an die want.
dâ nâmen si dô beide diu swert ze beider hant.
dô sprach ze der juncfrouwen der lützel alberîch
< wil du den strît schouwen, küniginne rîch?
swaz dir mîn got gebiutet, laest du des niht geschehen,
sô muost in disem strîte dînen vater tôten sehen.>
dô sprach diu juncfrouwe< der heiden ist doch vil.>
< sô hilfe ich mînen gesellen alles des ich wil.>
diu junge und diu alte trâten zuo im dô:
dô si den strît ersâhen, si wurden beide unfrô.
< sihstu> sprach der kleine< mînes gotes zorn?
verkêrst du dich niht schiere, sô ist dîn vater verlorn.
du möhtest den lamparten gerne kiesen zeinem man,
ê daz hiute an iu allen groezer schade wurde getân.>
dô sprach diu meit in zühten< man? waz ist ouch daz?
ich gelobe dirs nimmer, du bescheidest mich sîn baz.>
< du gelernest harte schiere> sprach diu muoter< mannes site.
ê dan dîn vater sterbe, sô tuo des er dich bite.>
mit zühten sprach der kleine< vil guot ist mannes lîp.
wil du den mannen volgen, sô muost du werdn ein wîp.
gewonst dus eine wîle, die naht unz an den tac,
ez mac dir alsô lieben, daz dirz niemen erleiden mac.>
< nu sî mir weder ez welle, liep oder leit,
ich wil mich doch niht kêren an dîn kunterfeit.
ich geleiste nimmer dîn bete nich dîn gebot,
ich sehe dan ob du mügest sîn sterker dan mîn got.
nu gesach ich dich hiute sô kreftic noch sô starc,
daz du mîne gote rüerest od iren sarc.>
vil schiere het der kleine die sarke ûf erhaben:
er sluoc si umb die mûre und warf si in den graben.
< warta> sprach der riuze,< der strît ist wünneclîch,
den dâ strîtet ûf der mûre der lützel alberîch.
ich enweiz wer im helfe: er hât den strît erhaben:
der heiden abgöter ligent alle in dem graben.>
nu was der heiden harte wênic hie vor.
dô triben si die kristen unz an daz bürgetor.
dô sprach diu juncfrouwe< nu wis sîn frideschilt,
daz ich den vater iht vliese: ich tuon allez daz du wilt.>
mit witzen sprach der kleine< des solt du dich niht wern,
wilt du die heiden mit dînem vater nern.
wil du daz ich ez lâze mit guotem fride sîn,
den künic solt du kiesen, sent im dîn vingerlîn.>
< ich hân ez im geheizen, nu muoz ez ouch geschehen.
sol ich sîn ze friunde muoten, sô lâz mich in êrste sehen.>
dô sprach aber der kleine< sihstu, wer dort stât?
jener der sô vil der heiden für sich geslagen hât.
ûz allen halspergen sô liuhtet sîn gewant,
sam in vinsterm hûse ein kerze waere enzant.
er vihtet vor in allen, bluotic ist sîn swert.>
< entriuwen> sprach diu muoter,< er ist eins biderben wîbes wert.>
dô sprach die juncfrouwe< nu bring im hin mîn golt.
sage dem lamparten, ich bin im mit triuwen holt.
bit in daz er entwîche von der burc mit sîme her.
ich tuon swaz er gebiutet, daz er mir den vater ner.>
dô wart der kleine biderbe der rede harte frô.
daz vingerlîn er griphte, ze dem künege gie er dô
< ô wol dich dirre maere, künic ortnît,
daz schiere ein schoeniu juncfrou an dînem arme lît.>
der künic wart getroestet, daz er des strîts vergaz.
dô sprach der lamparte< nu sage mir fürbaz
waz mir mîn frouwe enbiete, diu edele künigîn.>
< daz tuots ir holde minne und sant dir daz vingerlîn.
nu heiz et ûf hoeren, ir habt genuoc gestriten.
dîn frouwe und ouch ir muoter heizent dich des biten,
daz du der bürge entwîchest und die heiden lâzest leben.
den ir lîp schoenen wil si in dîne genâde geben.>
dô sprach der lamparte< entriwen, daz muoz geschehen.
waere ich nu sô saelic, daz ich si solde sehen!>
in zorne sprach der riuze< lâz ez ungefridet sîn:
dir wirt doch wol diu frouwe. hilf mir zuo der porten în.>
mit zorne sprach der kleine< wie solte ein schoenez wîp,
bî dem gewinnen freude, der ir vater nam den lîp?
er möht wol tuon mit êren des in diu frouwe bat.
in nummer dumme nâmen! du wirdest nimmer vehtens sat.>
dô sprach der lamparte< ich wil ir niht versagen.>
dô heten ouch die heiden die porten zuo geslagen.
si wolden niht mêr strîten. zuo sluogen si daz tor:
ortnîden und die sînen liezen si hie vor.
dô blies der künec rîche sîn lützel herhorn.
dô het er sîner helde ein michel teil verlorn.
drîzic tûsent helde hêter wan fünf tûsent man.
und torsten doch die heiden die kristen niht bestân.
dô kêrte von der veste der biderbe künic rîch.
< nu sul wir uns verbergen> sprach aber alberîch;
< bî einer wisen grüene dâ weiz ich einen bach,
dâ kan uns niemen vinden: dâ habe wir guot gemach.>
dô nam aber der riuze den vanen an die hant.
dô reit er trûriclîchen von der steinwant.
er kêrte in ein wilde ûf ein heide breit,
dar in der kleine wîste; dâ wart daz her geleit.
< wir zwêne müezen widere> sprach daz getwerc.
< du solt mit mir rîten, ortnît, für den berc.
des ich got wol getrûwe und den listen mîn,
daz wir von danne iht kêren, uns enwerd daz magedîn.
du solt sich heizen warnen ze strîte al dîn her.
für die burcmûre fuort ich wol liute mêr,
sô wurdens unser inne: wir möhten niht gehaben,
uns berüefe der wahtaere ûf dem burcgraben.
wir suln kûme widere komen ungestriten.
du solt den künec von riuzen und sîne helde biten,
swenn sô ich in rüefe, daz si dir ze hilfe komen.
sûment si sich lange, sô wirt dir diu meit genomen.>
dô riten die hergesellen wider zuo der steinwant.
si kômen unvermeldet für die burcmûre gerant.
dâ heiz er ortnîden an der burclîten haben.
dô gie er unvermeldet ûf den burcgraben.
dô steic er ungewarnet datz der mûre obene în.
er vant die juncfrouwen und die alten künigîn
bî einander sitzen. manec heidenischez wîp
die sâzen ob den tôten und qualten sêre ir lîp.
ez sâzen bî einander die küniginne rîch.
zwischen ir beider sîten barc sich alberîch.
dô sprach der klein vil sanfte ze der jungen künigîn
< wenne wil du leisten daz gelübde dîn?>
< daz tuon wil ich gerne swenne sô du wilt.
der künec hât aber den heiden des tievels mit gespilt.
wil du michs niht erlâzen, sô gip mir dînen rât,
wie ich dem helden werde, der mich sô tiure erarnet hât.>
dô sprach aber der kleine< wil du leisten mîn gebot,
sô sprich ze dîner muoter, ez sî aber komen got.>
< ich hân ez wol gehoeret> sprach des alten heiden wîp.
< ich fürhte, ob ich irs hulfe, mir naeme ir vater den lîp.>
< nu volget mîner lêre, daz ist iu beiden guot.
komt niht ûz mînem râte: ich sage iu waz ir tuot.
du solt dîner tohter erlouben daz si gê,
daz si ir apgot vlêge, mahmeten, daz er ûf stê.>
dô sprach in lûter stimme daz schoene magedîn
< wil du mir erlouben, frouwe und muoter mîn,
sô wil ich für die porten ûf den burcgraben,
des unser apgot beidiu mich gebeten haben.
si habent mir geheizen, si wellenz widertuon
daz uns hât gelastert der lamparten suon,
und jehent, welle ichs vlêgen, si komen wider în.>
< dir sî der ganc erloubet> sprach diu alte künigîn.
< muoter unde frouwe, si habent mich gebeten,
ich sol alters eine für die porten treten,
daz ichs aleine schouwe und ander niemen mêr.>
< dir sol niemen volgen.> des wart diu maget hêr.
si wolte niht geverten, swie vil man sis gebat.
ûz der burcmûre diu frouwe aleine trat.
dô nam der wilde kleine die maget bî der hant,
und fuortes an die lîten dâ er ortnîden vant.
dô het ortnît in strîte den tac sîn swert gezogen:
er was vor müede entslâfen ûf sînen satelbogen.
der kleine rief im lîse. dô er ims vil vertruoc,
dô er niht wachen wolte, mit fiuste er in sluoc.
< du wilt mit slâfe vliesen die êre und dînen lîp!
nu wache, lamparte, ich bringe dir dîn wîp.>
der lamparte von dem slâfe erwachete unde sprach
< ô wol mich deich ie gelebte hiute disen tac!
laeg ich nu an dem tôde, ich wurde doch gesunt.>
er umbevie und kuste si wol hundert stunt.
< ich wil dir daz erlouben> sprach aber alberîch,
< du halsest unde küssest die küniginne rîch:
du solt ab niht ze wîbe gewinnen daz magedîn,
unz daz si wirt getoufet: si ist ein heidenîn.
nu hebe dich balde hinnen, geselle, daz rât ich.>
er spranc in sîn gereite, die meit nam er für sich.
von der burclîten so dô beidiu riten.
ir ros gienc enschûfte, niemens si dâ biten.
die heiden wolte er irren, albrîch der was kluoc:
der apgote er einen in die burc getruoc.
daz tet er durch die heiden, er machete einen spot.
si wânden daz ez spraeche mahmet ir got.
dô rief er bî dem sarke, dannoch in niemen sach,
die heiden wolte er effen: in lûter stimme er sprach
< vallet alle nidere und sprechet iwer gebet.
danket der juncfrouwen, hie kom ich mahmet.
ir sult alle danken der jungen künigîn,
diu hât mich des ervlêget und den gesellen mîn,
daz wir her wider wellen in unser steinwant.
seht zuo, ich hân mich selben geleinet an die want.
die meit sol niemen irren, des hiezs iuch alle biten.
diu kan uns wol geflêgen nâch heidenlîchen siten.>
alsô het er betoeret die heiden alle gelîch.
nâch dem lamparten huop sich dô alberîch
durch gebirge und durch gesteine, da er ortnîden vant:
des ros truoc harte swâre, dar zuo het erz verrant.
in einer kemenâten der heiden saz verspart.
vor zorne und vor grimme roufte er ûz den bart,
daz er dem lamparten daz laster muose vertragen.
< tuot ûf> sprach ein kamerer,< ich wil iu guotiu maere sagen.>
dô sprach aber der heiden< sag an und sint si guot?>
< ich wil iu iuwer swaere ringen und iuwern muot.
mahmet und apolle die kômen wider în,
und hât si des ervlêget diu junge künigîn.>
mit zorne sprach der heiden< jâ, hêr, wâ ist mîn kint?>
< si ist noch vor der porten, dâ ir göter sint.>
< ouwê> sprach der alte,< wie unsaelic ich nu bin!
nu wol ûf zuo den rossen: mîn tohter ist dâ hin.>
dô wurden aber die heiden ze strîte wol gegart,
mit zwelf tûsent heiden het er sich schiere geschart.
dô was ouch ortnîden der reise harte gâch:
doch fuor im der heiden ûf sîner slage nâch.
ûf manegem snellen rosse die heiden ranten dan.
dâ von der lamparte fliehen began.
si sâhen in verre rîten der mâne lûhte in lieht:
ortnîdes ros was müede, ez mohte fürbaz nieht.
< nu rât uns zwein daz beste, vil lieber alberîch.
ouwê, wem sol ich lâzen die maget wunneclîch?
nu müezen liehte ringe von bluote werden rôt.
ê ich mich von ir scheide, ich gelige ê bî ir tôt.>
< daz weiz got> sprach der kleine,< ich hân mir niht erdâht,
wie ich dich hinne bringe. rît sô du beste maht.
ich weiz hie vil nâhen einen brunnen und ein mos,
da enmac man über gerîten deheiner slahte ros.>
dô sprach diu küniginne< ich wânde ez waer dîn spot.
wes trûrest du sô sêre? nu hilfet dir dîn got.
wie bin ich dem entrunnen, der mich hât erzogen!
ez ist ein trügenwîse daz mich hât betrogen!
ich râte dir daz beste> sprach daz magedîn,
< daz du vil drâte entrinnest dem argen vater mîn.
er ziuht dir ûz dîn âder, und erwischet dich sîn hant.
ich mac dir niht gevolgen: setz mich nider ûf daz lant.
ich hân verlorn mîn êre, und tuot mir am lîbe niht;
doch klage ich immer mêre, ob dir schade von mir geschiht.>
dô sprach der lamparte< daz wil ich dir widersagen:
ê ich dich hiute lâze, ich lig ê bî dir erslagen.>
sîn ros daz truoc in schône unz dâ er vant den bach.
dô spranc er zuo der erde, dâ er daz wazzer sach.
dô verwac er sich des markes, daz het der reise genuoc.
die maget er dem arme über daz tiefe wazzer truoc,
von dem bache verre und satztes ûf den sant.
den schilt nam er ze rücke, daz swert in die hant.
swie vil der vînde waeren, doch satzte er sich ze wer.
von im huop sich der kleine und brâhte im al sîn her.
daz si daz wazzer funden, daz kom im ze staten.
si mohten niht gerîten, si muosten zuo im waten.
der heiden dô mit zorne erbeizete ûf daz gras,
und ouch sîn starkiu menege, diu mit im komen was.
dô huop sich zuo den swerten der heiden und sîn rot.
dô vaht der lamparte ze slage und ze gebot.
er muoste ot vaste vehten, dô man ins niht erlie.
er sluoc sô vil der heiden, daz man trucken über gie.
doch betwanc in die müede, daz er ze lange vaht.
do entweich im in den armen diu kraft und ouch diu maht.
< ich mac nimêre gestrîten. ouwê, war sol ich nuo?>
dô sigen die sarrazîne allenthalben zuo.
dô sprach der lamparte< mîn lîp des frides gert.
welt ir mich nern, hêr heiden, sô gibe ich iu mîn swert.
ich enruoche ob ir mich vâhet, daz ir mich lâzet leben:
ich wilz iu ûf iuwer triuwe und ûf iwer genâde geben.>
< durch mîner tohter willen sô nim ich dir den lîp.>
< ich enweiz wes ir mich zîhet, si wart noch nie mîn wîp.>
< alle die nu lebent die mugen dich niht ernern.>
< sô wil ich mich> sprach der arme< noch eine wîle wern.
sô wer ich mich doch armer so ich aller lengste mac.>
dô sach er liute rîten und hôrte ir huofslac.
sîn herze in hoffenunge ein lützel kreftic was.
< nu wer dich, lieber oeheim!> sprach von riuzen ýljas.
die türken sach man springen vil baz dan enzelt.
der riuze reit ze vorderst und erbeizete ûf daz velt
zuo sîner swester kinde, daz dâ in noeten was.
< nu wer dich, lieber oeheim!> sprach von riuzen ýljas.
dô sprach der lamparte< ich touc niht an den strît.
ir helde, ir sult mir helfen, wan ir geruowet sît.
ich gewan bî mînen zîten nie sô grôziu herzensêr.
oeheim, nu nim die rôsen: ich mac niht strîten mêr.>
des freute sich der riuze, dô er die rôsen vant.
er nam dem lamparten daz swert ûz der hant.
alrêrste huop sich jâmer und ein strît alsô grôz.
dô viel der lamparte der frouwen in den schôz.
si sprach< mir ist vil swaere, daz ir in mîner schôze liget.
ir müget dâ von wol sterben, ob mîn vater iu an gesiget.>
< mirst leit deich dir niht naehner noch bin bî gelegen.>
< nu ergê mir, swie got welle, ich hân mich sîn gar verwegen.>
do erbat er si des kûme daz si im den helm ap bant.
si wischte in mit ir stûchen und mit ir wîzen hant.
als in der alte heiden in der schôze ligen sach,
dô viel er in die werre, daz er nie wort ensprach.
inner des die heiden mit den kristen sêre striten.
si kômen über die tôten gegangen und geriten.
< nu wol ûf> sprach der riuze,< ez ist aber an der zît!
müget ir iht gevehten, sô hebet iuch wider enstrît.>
dô sprach der lamparte< daz muoz ot aber sîn.
nu wünsche uns beiden heiles, vil liebiu frouwe mîn.
ich weiz wol, wes si muotent, des werdents ouch gewert.>
dô sprach der lamparte< nu gip mir wider mîn swert.>
zesamne si dô trâten, manec heiden wart dâ gevalt.
in lâgen ouch vor den füezen die kristen ungezalt.
dô sprach der lamparte< alrêrst hebt sich diu nôt:
mir ligent mîner helde aber wol vier tûsent tôt.>
< nu sul wir si rechen> sprach von riuzen ýljas.
dô drungen si dô beide dâ der alte heiden was.
der begunde in dô entwîchen mit sînem sturmvanen.
do begunde ouch der lamparte die sînen vaste manen.
die heiden muosten entwîchen, vil lützel was ir her.
si getorsten gegen den kristen sich setzen niht ze wer.
si vorhten alle sêre ortnîdes unzuht:
diu banier lac dâ nidere, der heiden gap die fluht.
ortnît begunde in zorne dô sînen sweher jagen,
und möhte ern haben erreichet, er hiete in gerne erslagen.
er wart vor muntabûre gejagt unz an daz tor:
dar în entweich der heiden, ortnît beleip hie vor.
die vînde wurden alle von dem strîte toub.
rosse und ringe nâmen die kristen grôzen roup.
dô sprach ze der juncfrouwen der lützel alberîch
< nu muoz dîn vater ersterben, küniginne rîch.>
dô wart der juncfrouwen jâmer harte grôz.
ir vielen von ir ougen die zaher in ir schôz.
< sol mir mîn vater sterben, sô sî ez gote gekleit.
ich solte imz aber niht wîzen> sprach diu schoene meit.
< er mac genesen nimmer, sô grimmic ist sîn muot.
ouch hât erz wol verdienet: ich enruoch waz er im tuot.>
dô kom der lamparte wider zuo ir geriten:
alrêrst het er den heiden den sige gar abgestriten.
er sprach ze der juncfrouwen< sag wie gehabestu dich,
friundinne unde frouwe? stant ûf und küsse mich.>
< daz getuon ich nimmer, du welst mir êrste sagen,
künec, ûf dîne triuwe, hâst du mînen vater erslagen?>
< nein ich> sprach der küene,< du solt guotes muotes wesen,
und wis mir deste holder: dîn vater ist genesen.
waer er mir niht entrunnen, ich hiet im den lîp benomen.>
dô sprach diu maget schoene< sô wis mir willekomen.>
si nâmen vil der rosse und ander sturmgewant.
swaz er der lebentigen under den tôten vant,
die wol genesen mohten, die fuorte er mit im dan.
gesunder unde siecher het er niuwan tûsent man.
dô satzte er die juncfrouwen ûf ein kastelân.
si riten unverborgen vil offenlîchen dan.
ze suders in der veste kundens des niht bewarn:
er wolte zuo den kielen mit sîner frouwen varn.
der reise si im wol gunden. dô fuor er ûf den sê;
dâ het er von den heiden dehein angest mê.
dô mohte er ûf dem wâge strîtes sicher sîn.
albrîch und der riuze touften im die künigîn.
ê si ze lande kômen, dô wart diu maget ein wîp.
vater unde muoter vergazs durch sînen lîp.
an dem niunzehenden morgen fuorens in messîn:
dâ hiez in aber der heiden gote willekomen sîn.
dô wart vil wol enphangen der künic ortnît.
er het ouch mit der frouwen ûf garte hôchtît.
die fürsten im riten engegene, frîen und dienstman.
hin ist diu âventiure, heben aber ein ander an. vi abentheur. wie der hayden der wurm ayr sannde sainem aidm ottnide;
der heiden sich versparte in einen palas,
daz niemen in der werlde bî im dar inne was.
sus saz er verborgen unz an den dritten tac,
daz er von sîner erge trinkens noch ezzens phlac.
im getorste niemen ruofen, in getorste niemen sehen.
swer in erzürnet hiete, dem waere schade geschehen.
ezzens noch trinkens getorste in niemen biten
noch deheines slâfes: dô kom ein jeger geriten.
der frâgete wâ waere der liebe hêrre sîn.
man jach, er waere beslozzen und lieze et niemen în.
dô sprach der jeger wîse< ich muoz in zwâre haben,
hiet er sich under erde vor den liuten vergraben.>
iedoch wart er gewîset an der kemenâten tür.
dô sprach er zuo dem künege< hêr, nu trit her für.
dîn kint ist wol behalten: daz darftu nimmer klagen.
wil du mirz immer danken, ich wil dir guotiu maere sagen.
sît dir ist sô leide daz du vlorn hâst daz wîp,
wil du dem lamparten nemen sînen lîp,
wil du mirz immer danken: ein dinc ich funden hân,
daz muoz dem lamparten an sîn leben gân.
dâ von im harte schiere der lîp wirt benomen.>
mit freuden sprach der heiden< daz sol dir immer fromen.>
do entslôz er ûf die porte und lie den jeger în.
er sprach ze dem wildenaere< sag an waz mac ez sîn,
daz dem lamparten grôzen schaden tuot?
mac er dâ von ersterben, diu miete diu wirt guot.>
< ich het nâch den hunden ze verre mich verrant,
dô kom ich unverwîset under ein steinwant.
einen wurm ungefüegen sach ich dar ûz gân.
hiet ich tûsent manne sterke, den wolte ich niht bestân.
er hiete et mich verslunden, hiet er mich dâ gewest.
ze walt liez ich in slîchen und huop mich an sîn nest.
noch groezer dan mîn houbet vant ich dâ ein ei.
dô suochte ich dâ mêre: ich vant niht wan zwei,
diu wâren ungefüege, grôz und swaere genuoc,
alsô daz ich sî kûme heim in mîn hûs getruoc.
ich vorhte, si verdurben und legts in ein warmez loch.
swaz dar inne ist, dâst lebentic: diu eijer hân ich noch.
dâ von suln si der wurme in dem lande dâ bekomen.
swer mit dem tievel strîtet, dem wirt der lîp benomen,
diu eijer wil ich füeren in der lamparten lant,
und wil die würme brüeten in einer steinwant.
koment si zuo ir jâren, in tuot ir hunger wê:
sô waene ich, in dem lande vor in iht bestê.
über vihe und über liute ez danne sâ ergât.
sô ist ortnît sô küene, daz er die würme bestât.
sô mac er sich des eine niht erwern wol.
swâ er in begrîfe, er treit in in sîn hol.
sô muoz er von den würmen verliesen sâ daz leben.>
dô sprach sâ der heiden< darumb wil ich dir geben
allez des du muotest, daz du den degen starc
mit den würmen toetest: ich gibe dir tûsent marc.>
dô sprach der jeger wîse< ich wil dir geben rât,
und wil dich selbe lêren. sît ez alsô stât,
du solt mir zwêne soume mit gesmîde heizen laden
und mit edelem gesteine send mich über zuo den staden.
von boumwolle und von sîden lat mir ein soumschrîn:
dâ suln staeticlîchen diu eijer inne sîn
in hitze und in wirme: anders entügens niht.
ich sage dir von den würmen den kristen schade geschiht.
dîne brieve solt du senden der lieben tohter dîn,
du wellest holt ir manne und dînem kinde sîn.
mit edelem gesteine send in daz grôze golt:
sô wellent si des waenen, du sîst in beiden holt.>
des volgete im der heiden. ûf einen kiel er luot
von golde und von gesteine in bulgen michel guot.
als der jeger wolde, alsô muost man im laden.
dô flôz er in dem kiele ze roemischen staden.
dô gap er im geleite in lamparten lant
unz ûf die burc ze garte, dâ er den künic vant.
vil boteschefticlîchen er nâch den soumen reit:
in einem soumschrîne was leider kunterfeit.
alsô der wîse heiden ûf die burc gienc
und für die burcporten, der portnaere in enphienc.
dô vernam et niemen dâ die rede sîn.
âne ortnîdes willen liez man niemen în.
dô sagte man dem künege, ez waere ein bote komen:
si hieten bî ir jâren nie solhe rede vernomen;
er bringe zwêne soume, die vil swaere tragen,
< waz er mit rede meine, des kunne wir iu niht gesagen.>
< nu bringet mir die soume und ouch den fremden man.>
man lie in zuo der porte und hiez in für sich gân.
< waz ist daz du wirbest?> der heiden sprach alsô
< ich bringe dir niumaere der du muost wesen frô.>
dô seite er im vil maere und gap im einen brief.
als in der künec schouwet, vor freuden er dô rief
< daz er sich hât bekêret, des sî immer got gelobt,
daz er vil übeler heiden niht immer mêre tobt!>
den boten er dô wîste dâ diu küniginne was.
den brief gap er der frouwen. dô si die schrift gelas,
< er bringet guotiu maere> sprach dô diu künigîn,
< uns hât enboten hulde der liebe vater mîn.
er hât enboten uns beiden minne und friuntschaft:
er prîset harte sêre dîn gelücke und dîne kraft.
die wîle er dich weiz lebende, sô gêt im freude zuo.
er giht im sî in der werlde niemen lieber danne duo.
er wil sich lâzen toufen und wil her in dîn lant.
nu lâ dir niht versmâhen daz er dir hât gesant.
du solt dem brieve gelouben daz du an im hoerest jehen.>
< ich wil iuch> sprach der heiden< sîn gâbe lâzen sehen.>
vier swaere bulgen er im dô für truoc.
dâ lac inne goldes und edeler steine genuoc.
dô sach er vor im ligen fürspan und vingerlîn.
ir vater sêre dancte diu edel künigîn.
der heiden sprach< ein bulge lît noch vor dir vol.
ez ist noch niht gewahsen daz man dir geben sol.
ez bringt dir edele steine: ich sage dir> sprach der bote,
< ez ist ûz dem garten ein abrahemschiu krote.
swenne du gewehset, diu bringet einen stein,
daz in der werld diu sunne sô guotez nie beschein.
ich wil dir sagen mêre, waz dir ist gesant:
ich sol dir, hêrre, ziehen ein schoenen helphant.
der mac âne gebirge niht genesen wol.
ich gibe dirs beidiu schiere, nu wîs mich in ein hol.>
< ich schaffe dir gebirge und dar zuo allen rât,
und heiz dîn phlegen schône mînen potestât.>
dô hiez er in wîsen in ein steinwant
bî der stat ze triente, dâ er den berc vant.
sîn schelclîch gezühte er in den berc getruoc.
des er dar inne bedorfte, des gap man im genuoc.
dô was er zwelf mânede in dem berge oder mêr.
dô het er mit den würmen grôziu herzensêr.
ê ers gezüge ze rehte, dô het er arbeit.
ei waz er doch sorge mit den würmen leit!
in dem halben jâre die würme wurden grôz,
sô daz ir meister sêre des lebens bî in verdrôz,
daz sî sîn dicke varten wie sim naemen daz leben.
in wolte ouch der rihtaere der spîse niht mê geben.
si heten dar an ze kleine, alle tage ein rint.
dô sprach der rihtaere< ez ist lîhte des tievels kint!
mîn hêrr möht gerne lâzen disen helphant,
ê daz er im verslunde ein stat und ein lant.>
dô der jegermeister den würmen niht enbôt
und si vor hunger wâren iezuo vil nâhen tôt,
si twanc der hunger sêre, dô râmten si des man.
dô zente ers zuo dem liehte: vil kûme er in entran.
swâ der biderbe den boesen ziuhet, der ist dar an betrogen.
alsô het er an den würmen sîne vînde erzogen.
dô sie sich vermohten, do enahtens ûf in nieht:
er lie si nemen selbe und wîstes an daz lieht.
von grôzer hungergîte wart dô den würmen zorn.
swaz in diu ougen sâhen, daz was gar verlorn.
swaz si in dem lande funden, daz verslunden si sô gar.
sus heten si ir erge mêr danne ein ganzez jâr.
in walde und in gevilde kund in niht vor bestân.
si heten ouch der werlde grôzen schaden getân.
si tâten an den liuten diu gremelîchen leit:
vor in man ûf der strâze weder gie noch enreit.
unz für die burc ze garte der ein daz lant betwanc.
si muosten im entwîchen, die liute âne danc.
si getorsten ûf dem velde ir aker niht gesaen,
noch getorsten vor den welden ir wisen niht gemaen.
si bestuonden küene ritter durch ir übermuot
und ouch durch ruoms willen: daz wart in dehein guot.
jegern und gebûren nâmen si daz leben,
die würme wolten niemen deheinen fride geben.
dô hoert man datz der kirchen die pfaffen über si klagen.
dô sprach der lamparte< er wirt nie mêre erslagen;
er stirbet leider nimmer âne mînen strît.
ich muoz uns von im loesen> sprach der künic ortnît.
sus lac er eines nahtes bî der künigîn.
do begunde er aber denken an die sorge sîn.
< ob mir nu misselinget, verliuse ich mînen lîp,
owê, wem lâze ich danne daz ellende wîp,
diu vater unde muoter durch mich hât verkorn.
ich weiz wol, stirbe ich eine, sô sî wir beide vlorn.
owê, nu muoz ich eine mînen kumber klagen!
nu getar ouch ichz vor jâmer mîner frouwen niht gesagen.
nu klage ich niht ze wâre weder bürge noch diu lant:
ich klage mîne frouwen, die ich als staete vant.
ich getar irs niht gekünden, und wil doch den wurm bestân.>
der ortnîdes sorgen hebt sich hie aber einiu an. vii abentheur. wie ottnit starb vom wurm
nu het er sich gerihtet aber in die sorge sîn.
er wânde ez niemen hôrte: do erwacht diu künigîn.
dô durchbrast ir herze, ir jâmer wart sô grôz,
daz si mit ougen regene sîne brust gar begôz.
si dructe in zuo dem herzen und kuste in tûsent stunt:
< hêrre got von himile, waz wil mir werden kunt?
ouwê mir armen frouwen, waz wil mir nu geschehen?
wâfen über diu ougen, dâ mit ich dich hân gesehen!
und wâfen über die arme, dâ mit ich umvangen hân
dich, künic unde hêrre, wem wilt du mich nu lân?
nu hân ich gelâzen> sprach diu künigîn
< vater unde muoter durch den willen dîn
und alle mîne mâge> sprach diu frouwe hêr.
< vlius ich dich alters einen, sô hân ich niemen mêr.
alle mîne mâge liez ich, hêr, durch dich.
rîcher künic edele, wem wil du lâzen mich?>
dô sprach der lamparte< ich wil dich enphelhen got
unde mich ergeben verre in sîn gebot.
swie aber mir gelinge, ich verliese mînen lîp,
od ich behalte in lîhte, mir wart nie lieber wîp.>
dô sprach si bärmiclîchen< hâst aver du rehten sin,
du solt dich baz bedenken. ortnît, wâ wil du hin?
maht du doch râtes frâgen grâven frîen dienstman.>
< nein> sprach der lamparte,< ich wil den wurm bestân.
von dînes vaters listen kom der wurm in ditze lant.
nu muoz ez got erbarmen, daz in niht sluoc mîn hant,
daz ich in ie gesparte durch den willen dîn.>
< daz muoz got erbarmen> sprach aver diu künigîn.
< jâ hât er geschüpfet die würme ûf mînen lîp.>
< got muoz über in rihten> sprach daz vil schoene wîp,
< daz alsô vil der kristen ist durch in erslagen.
daz er ie kom in lamparten, daz wil ich gote klagen.>
< du solt dich selbe troesten> sprach der künic rîch.
< ich kum dir schiere widere, frouwe minneclîch,
ich getrou wol an dem wurme gerechen mînen zorn.>
si sprach< jâ fürhte ich sêre, du habest den lîp verlorn,
sît daz der wurm sô übele und sô unsaelec ist,
daz von sîner erge niemen nu genist.
du hâst ouch wol erzeiget dîne frümekheit,
dich möhte wol verdriezen jârlanc der arbeit.>
< daz sint die edeln steine die mir dîn vater hât gesant.
nu hât er mir verderbet mîne liute und mîn lant.
er muoz mir den schaden gelten der mir ist von im geschehen.
du solt mir heiles wünschen: ich muoz die würme sehen.
du solt niht sêre weinen, liebiu frouwe mîn.>
< wie möhte ich daz gelâzen?> sprach diu künigîn.
< dâ merkent ditz die liute, wil du ze sêre klagen:
friunt mîn unde frouwe, du solt ez niemen sagen.>
< du wilt des niht erwinden, du wellest, hêrre, dar.>
dô sprach der lamparte< daz ist mîn wille gar.>
dô sprach diu küniginne< ich muoz mich dîn verwegen.
ich hân diu jâr gemerket, diu ich bin bî dir gelegen.
ez ist in dem sehsten jâre, daz du mir wurde kunt.
mîn herze ist âne wâfen und âne snîde wunt.
alrêrst sol ich mich nieten, vil lieber hêrre, dîn:
nu wil du von mir scheiden> sprach diu künigîn.
< nu müeze ez got erbarmen daz ich dich ie gesach.>
ir herze hôrte er krachen, dazz in ir lîbe brach.
dô sprach diu küniginne< hêrre, nu belîp.
dir kumt diu reise übele> sprach daz schoene wîp.
< nu soldest du mich troesten, so verweisenst mir mîn leben.>
si sprach< du wilt ze sêre nâch dînem tôde streben.>
dô schein im durch daz venster des morgens blicke lieht.
dô wolde er ûz dem bette: sie liez in vor ir nieht.
swie küen sîn herze waere, des zornes er vergaz.
im wurden sîniu ougen von grôzem jâmer naz,
dô in diu frouwe schoene mit armen umbeslôz.
si weinden beidiu sêre, daz wazzer über ir brüste flôz.
< frouwe, ich muote urloubes, des mac ich niht enbern.>
< swie ungerne ich dirs gunne, doch muoz ich dich gewern.
du wilt niht hie belîben: got der muoz dich bewarn.>
< nu lâz mich, schoeniu frouwe, mit dînem urloube varn.>
dô spranc er ûz dem bette, an leite er sîn gewant.
ob im tet er daz venster ûf mit sîner hant.
dô sprach der lamparte< swaz dir die liute sagen,
des solt du niht gelouben. du solt niht sêre klagen.
küniginne und frouwe, gip mir dîn vingerlîn.
swer dir daz wider bringe, dem geloube den tôt mîn.
swer dir daz vingerl bringet, dem ist vil wol geschehen:
der niemt mir etewaz mêre und hât mich tôten gesehen.
swer des wurmes houbet bringet, der hât den wurm erslagen,
od aber zerhowen die zungen, dier im munde hât getragen.
swer daz houbet âne zunge bringt, der hât dich betrogen:
swer aber die zunge füeret, der hât dir niht gelogen.
geloube et niht in beiden, vil edeliu künigîn.
swer dir diu rôsen bringe und die liehten brünne mîn,
dar zuo des wurmes zunge und ditz vil kleine golt,
sich, der hât mich errochen, dem wis mit triuwen holt.
der bringet ouch vil lîhte den helm und ouch daz swert.
der selbe sol von rehte mit dir sîn gewert.
lobe mir daz du deheinen nimmer nemest zuo der ê,
swie er dich betwinge, er slahe den wurm ê.>
mit zornegem muote slouf er in sîn sturmgewant.
diu frouwe vil geweinte, dô si im die riemen bant.
dô lac vor sînem bette zallen zîten ein bräckelîn,
daz muost mit im ze walde, so er eine wolte sîn.
urloup nam er zer frouwen: dô huop er sich zehant
für sîne kemenâten, da er ein ros gesatelt vant.
den schilt neben der sîten, den bracken hinder sich:
si sprach vil bärmiclîchen< got gesegene dich.>
als er dô eine wîle von der bürge gereit,
dô het er eines dinges vergezzen, daz was im leit.
do gedâhte er< ich muoz widere zuo der künigîn:
ich vinde niht alberîches ân daz vingerlîn.>
dannoch stuont si ûf der mûre und sach im allez nâch.
si freut sich, dô im widere der reise was sô gâch.
si wânde, er wolde belîben und gie gein im an den graben.
< du waenst, ich welle erbeizen: dâ für solt duz niht haben.
ich het des nâch vergezzen, gip mir mîn vingerlîn.>
dô sprach diu frouwe in jâmer< bi wiu gedenke ich dîn?>
< bî maneger naht vil guoten du mîn gedenken solt.>
diu frouwe heize weinde und gap im dar sîn golt.
dô kêrte er von der bürge an den wilden berc.
under der linden grüene, dâ vant er daz getwerc.
< war hâstu dich bereitet?> sprach aber alberîch.
< ich wil aber in die sorge> sprach der künic rîch.
< wider wen wil du strîten? wer hât dir iht getân?>
dô sprach der lamparte< ich wil den wurm bestân.>
mit zorne sprach der kleine< du wilt ungerne leben,
warumb wilt aber sô sêre nâch dînem tôde streben?
wil du mit im vehten, daz tuost ân mînen rât.
erst ûf mîn triuwe ein tôre, der den wurm bestât.>
dô sprach der lamparte< ich hân michs an genomen.
ez ergê swie got welle, ze schaden oder ze fromen.
nu frâge ich dich râtes: du solt mir geben trôst,
wie der ungehiure des lîbes werde erlôst.>
< nu lîdâ> sprach der kleine< swaz dir von im widervert.
du wirst sîn wol inne waz dir got hât dâ beschert.
aber mit einem dinge ich dich noch troesten sol.
kumst du mit im ze strîte, du slehst den wurm wol.
ich waene abe an im kleine werde dîn gewin,
und vindet er dich slâfent, er treit dich entriuwen hin.
ich wil dir daz verbieten, daz du entslâfest niht.
sô sage ich dir ze wâre, daz dir heil an im geschiht.
got müeze dich gesegenen. gip mir mîn vingerlîn,
gesent dich got her widere, sô ist ez aver dîn.>
im warf der lamparte daz vingerl ûf daz gras.
alberîches herze von der reise betrüebet was.
er sprach< zuo solhen dingen hoert michel arbeit.>
< got gesegen dich> sprach der grôze; von dem kleinen er dô reit.
dô reit er ungewîset durch daz gebirge hin,
als in sîn muot lêrte und sîn sturmlîcher sin.
dô reit er ungeruowet den tac unz an die naht:
dannoch was im lange slâfens ungedâht.
do erbeizte er zuo der erde. sîn fiur er ûz sluoc.
ungefüeger ronen este er selbe dar an truoc,
durch daz der wurm ersaehe deste êr des fiures schîn.
dô fuorte er an dem satele sîn spîse und sînen wîn.
dô saz er ûf die grüene, er tranc unde az,
und gap ouch dem bracken der in sîner schôze saz.
dô het er niemen mêre wan sich alters ein.
dô saz er bî dem fiure unz daz der mâne erschein.
dô wolte er aber rîten, sîn marc er schiere enbant,
und muote in harte sêre daz er den wurm niht vant.
sus reit er âne ruowe die naht unz an den tac.
dô kom er ûf einen anger, dâ vil der rôsen lac.
under einem grüenen boume erbeizte dô der degen.
dô het er ouch vil gerne eine wîle dâ gelegen.
ungâz und ungetrunken muost er dô leider sîn:
dô het er an dem satele weder spîse noch den wîn.
sîn herze im was beswaeret, sîn lîp vil müede gar:
dô neigte er sich ein wîle durch sîne ruowe dar.
ein lützel wolte er ruowen: der slâf in des betwanc,
daz im daz houbet nidere gein dem grüenen anger sanc.
der slâf kom im ze sorgen, des wachens in verdrôz.
dô legte sich der bracke in des lamparten schôz.
daz kom von sînem slâfe, daz er swurmes niht ensach:
dâ von dem lamparten der grôze schade geschach.
er brach durch loubes dicke, die boume dructe er nider.
der bracke lief zem wurme und zuo dem hêrren wider.
swaz er in lûter stimme gebal, daz slief der gast.
ûf des hundes bellen ahte der müede niht ein bast.
swaz in daz welf gekrazte und in die ringe beiz,
dâ lac er als ein tôte der sich niht verweiz.
als des wurmes houbet vernam des mannes smac,
dô streich er al gerihte, dâ der müede vor im lac.
der hunt wolte in bîzen, do er het den wurm vernomen.
dô mohte er von dem helme niht zuo dem houbte komen.
der wurm ungehiure raht sînen snabel her für:
sîn mûl wart im noch wîter dan ein maezigiu tür.
unz an die sporn beide den ritter er verslant.
daz kom von den schulden daz er in slâfende vant.
dem kleinen hundelîne wolt er alsam haben getân,
er râmt sîn mit dem zagele: der bracke im kûme entran.
dem wurm was von dem boume gein der steinwende gâch.
durch sînes hêrren triuwe lief im der bracke nâch
unz für daz gebirge, da er mit neste inne saz.
dô vorhte ouch in der bracke und getorste niht fürbaz.
die jungen heten dar inne vor hunger grôze nôt.
swie er unverhouwen waere, doch muoste er ligen tôt.
er truoc in sînen kinden in einen holn berc:
diu mohten in niht gewinnen und sugen in durch daz werc.
dô verlôs der lamparte mit jâmer sînen lîp.
des dannoch niene ûf garte west sîn liebez wîp.
man klagte in durch sîn êre die er dem lande erwarp.
daz ist diu âventiure dâ ortnît inne starp. viii
sich huop der bracke widere heim an sîne vart.
als diu küniginne des hundes inne wart,
do getorst si offenlîche ir jâmer niht geklagen.
si gedâhte in ir herzen< mîn hêrre der ist erslagen.>
die dô den bracken sâhen und bekanden sînen site,
die wânden der genâden, daz ir hêrre nâch im rite.
er muoste dort belîben, des twanc in grôziu nôt.
si mohten lange bîten: er lac in dem berge tôt.
si frâgten alle gelîche< war ist unser hêrre komen?
der bracke kom aleine: im ist waen der lîp benomen.
in hât verrâten lîhte diu edele künigîn.
si mac an sînem tôde vil wol schuldic sîn.>
< nu enwelle got von himele> sprach daz schoene wîp,
< und werdet ir des inne, sô nemt mir mînen lîp.>
dô sprâchen aber die besten< waer dir sîn sterben leit,
du soldst uns nâch im wîsen: du weist wol war er reit.>
< waz hân ich dâ von ze sagen?> sprach aber diu künigîn,
< ich tar iuch dar niht gewîsen, lobt ich bî den triuwen mîn.
ê daz aber ir nu zürnet, welt ir michs niht erlân,
ich sage iu war er kêrte: er wolt den wurm bestân.>
do begunden die lamparten ir hêrren alle klagen.
si sprâchen alle gelîche< in hât der wurm hin getragen.
swer in nu rechen welle, der hebe sich enzît.
ez enwirt in lamparten nimmêre dehein ortnît
sô biderbe und sô küene, sô der lande kunne phlegen.
unser trôst und unser freude ist an im gelegen.>
dô sâhen si den jâmer, den der bracke begie,
daz er iegelîchen bî sînen gêren vie.
swelher im ie volgte, den zôch er für daz tor.
er woldes alle wîsen ûf des starken wurmes spor.
< er weiz wol mînen hêrren> sprach von garte ein dienstman.
< reich mir mîne ringe! ich wil mich legen an
und wil dem bracken volgen unz mîn ouge dez phat an siht.
swie liep mir mîn hêrre waere, ich bestên des wurmes niht.>
dô volgete er dem bracken, die strâze kunde er wol:
des wîste ouch er den küenen vil nâhen für daz hol.
als er des wurmes staphen alsô bluotic vant,
niht fürbaz wolte er rîten und kêrte wider zehant.
dô seite boesiu maere, sîn hêrre der waere tôt.
dô huop sich in dem lande jâmer unde nôt.
von dem grôzen jâmer den dô leit diu künigîn,
und von des sunes tôde starp ouch diu muoter sîn.
si starp von dem jâmer dazs in sehen solt niht mêr.
dô het ouch niht mêr freuden diu küniginne hêr.
sus lebte si in dem jâmer unz an daz dritte jâr,
daz ir die lamparten nâmen deheinen war.
do verlôs ir liehte varwe, diu frouwe wol getân.
si wolden si des twingen daz si naeme einen man,
dâ von beruochet waeren ir liute und ouch ir lant,
an dem daz künicrîche waere wol bewant.
dô sprach die küniginne< ir dürft mir deheinen geben.
man gewinne ich nimmer, er ennaeme dem wurmez leben.>
dô si niht volgen wolte, die frouwen man verstiez.
alles ir künicrîches man ir niht enliez
des si sich neren wolte wan kupfers hundert phunt.
daz was ir gelt des jâres: dô wart ir jâmer kunt.
ûf der burc ze garte was gemûrt ein turn hol,
der was unz an daz ende von grunde schatzes vol.
daz si niht mannes wolde, des wâren si ir gram.
si moht sîn niht geniezen: die slüzzel man ir nam.
swie vil si ir leides taeten, vil staete was ir muot.
si begie sich von ir hende, als manic frouwe tuot.
daz hulfen ir gewinnen ir meide unde ir wîp:
si worhten mit ir henden daz si betruogen ir lîp.
diu frouwe lebte in sorgen beidiu naht unt tac.
der liute und ouch der lande leider niemen phlac.
dô zôch ir iegelîcher zuo im daz er begreif:
dâ von des landes wirde und êre gar zersleif.
dô sprach der marcgrâve zuo der künigîn
< mir ist vil leit dîn kumber, frou, wil du mit mir sîn?>
mit jâmer sprach diu frouwe< ich enruoch waz mir geschiht.
daz muoz ich allez lîden: ich kum von garte niht.>
dô sprach der marcgrâve< nu erbarmet mir dîn nôt.
ich wil durch dînen willen rechen mînes hêrren tôt,
ich wil die wîle erbîten unz mîn sun gewahse ze man,
daz ich vil rehte wizze wem ich mîn erbe süle verlân.>
ir phlac vil wol der fürste und ouch diu margraevîn.
si sanden ir ûf garte die spîse und ouch den wîn,
ze hôchzîten diu kleider, ir silber und ir golt:
si wârn die wîl si lebten der frowen mit triuwen holt.
sus muoste in grôzem jâmer diu arme frouwe leben.
dem dô diu küniginne von lamparten wart gegeben,
und der den wurm tôte von dem ortnît wart verlorn,
des müezet lange bîten, wan er ist noch ungeborn.
er muoz in sorgen wahsen von dem der wurm wirt erslagen.
ich wil iu sîn geslehte und sînen vater sagen.
seht, daz was von berne dietrîches alter an.
ditz liet daz hoeret gerne: alrêrst hebt ez sich an.