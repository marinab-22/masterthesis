swer rehtiu wort gemerken kan,
der gedenke wie ein wîse man
hie vor bî alten zîten sprach,
dem sît diu welt der volge jach.
in dûhte der niht wol gemuot
der al der liute willen tuot.
den frumen hazzent ie die zagen:
daz sol er maezeclîchen clagen,
sît ez in an ir herze gât,
sô sîn dinc wol ze saelden stât.
nu hoerent wie ich ez meine.
er belîbet friunde aleine,
swer nieman für den andern hât.
ez ist mîn bete und ouch mîn rât,
daz hübsche liute mich vernemen,
den lop und êre wol gezemen.
der hulde ich wil behalten
und wil hie fürder schalten
die boesen nîdaere:
den fremde got ditz maere,
des ich hie wil beginnen.
si gânt doch schiere hinnen,
swenne sie diz liet hoerent sagen;
si mügen kûme vertragen
daz eime ritter wol gelanc,
der ie nâch staeten tugenden ranc.
der was hübsch unde wîs
und bejagete manegen prîs
wîten in den landen
an stolzen wîganden.
noch denne was im unbekant,
wie er selbe was genant
und welhes adels er waere,
unz daz der helt maere
geschuof mit sîner manheit,
daz im sîn name wart geseit
und dar zuo gar sîn künneschaft.
ze tugenden hât er blüende kraft,
der selbe saelige man,
wan er nie ze laster muot gewan.
nu lânts iuch niht betrâgen,
ich sage iu âne vrâgen,
wie sîn gelaeze wart bekant.
ein fürste was geheizen pant,
der was künec ze genewîs.
von manegen kriegen wart er grîs,
der pflac er âne mâzen vil,
als maneger der mê haben wil
dan im daz reht verhenge.
daz enlouft doch niht die lenge:
er gewinnet dicke widerslac.
diz was sîn site, des er pflac,
wan er des lîbes was ein degen,
er woltes algelîche wegen,
arm und rîche
in sîme künicrîche,
die reht ze im solten suochen;
ern wolt ouch niht geruochen,
daz wider in ieman spraeche ein wort,
ern waere dâ ze stete mort.
grâven unde herzogen,
die hât er alsô überzogen
und kêrt an si sô grôzen zorn,
daz den herren wol geborn
der lîp wart vil swaere.
si wurden im gevaere,
wie sie im den lîp gewunnen abe.
sie liezen slîfen gar ir habe
und lebten jaemerlîche,
die ê des wâren rîche.
vil strenge was des küneges lîp.
nu hât er ein schoenez wîp,
staete und dêmüete.
mit wîplîcher güete
verzart siu manege pîne.
ir name hiez clârîne.
siu het ir dinc sô wol brâht,
daz ir zem besten wart gedâht
von rittern und von vrouwen.
hie sol man wunder schouwen:
die ir man des tôdes gunden,
die dienten ir swâ si kunden,
wan siu niht wan êren gerte.
daz der künec sô lange werte,
daz kom von ir miltikeit.
nu gewan diu vrouwe gemeit
ein kint, daz maneger saelden wielt.
ân ammen siu ez selbe behielt
in ir kemenâten;
dâ wart ez wol berâten.
ouch wart inz selten enblanden,
mit schoener vrouwen handen
wart ez dicke gewaget.
in was daz gewîssaget,
daz ez wurde ein wîgant.
des freute sich der künic pant.
als uns dervon ist vor gezalt,
daz kint wart eins jâres alt
und niezwie maneger wochen,
dô hâten sich besprochen
die erzürneten knehte,
di der künic hielt unrehte
in swacher handelunge.
ein mehtege samenunge
gewunnen sie mit listen,
daz ez die niene wisten
di den künic solten warnen.
dô muost er harte garnen,
daz er si sô sêre vilte
mit sîme herschilte
und in die mâge het erslagen.
si gewunnen ein mähtec magen
und riten in offenlîchen an.
des engalt ders frumen nie gewan:
ze schaden und ze schanden
hertens unde branden
dem künege manic dorf guot.
nu het er eine heimuot
ein schoene burc bî dem mer:
di belac daz kreftige her
wan er in drûf erspehet was.
der liute lützel dô genas,
die si in der vorburc funden;
si tâten manege wunden
den alten zuo den kinden;
sie enwolten niht erwinden
ê si sie gar ersluogen,
wan si riwic herze truogen.
der künic wart ervaeret.
dô wart diz wort bewaeret:
er belîbet dicke sigelôs,
swer die sîne verkôs.
er was ze grimme an sînen siten,
dâ von wâren im entriten
die ritter alle gemeine.
er beleib vil nâch aleine:
wan sîne burgaere
die wâren helde maere,
si werten wol ir vesten,
wan si mit den gesten
durch nôt muosen strîten.
diu burc was ze allen sîten
vaste besezzen;
dô tiuret in daz ezzen.
ouch heten si vil cleinen trôst,
daz si wurden erlôst
von deheime lande:
daz schuof des küneges schande.
er lie sich kûme dringen
und wolte sunderlingen
und eine belîben dâ vor.
die vînde giengen an daz tor
und hiuwen ez vaste dernider,
wan si ahten cleine dâ wider.
daz man si warf unde schôz.
dô wart ein sperwehsel grôz
under der porte.
manec man den tôt bekorte.
der wol het gevohten.
die burgaer die enmohten
sich niht erwern der geste:
die drungen in die veste
und gemisten sich an der stunt.
dô wart der künic pant wunt
und die sînen meistic erslagen.
dô huob sich wuof unde clagen,
wan diu burc was gewunnen.
nu het der künic einen brunnen
zwischen der burc und dem sê:
dar îlt er, wan im was wê.
sam im gienc diu künigîn,
diu truoc niht wan daz kindelîn.
nu begund er sich sô missehaben,
daz in diu vrouwe muose laben.
als er getranc, dô was er tôt.
diu künigîn het grôze nôt
und nam des kindes goume:
si vlôch zuo eime boume
und wânt dâ sîn al eine.
dô kom ein merfeine
mit eime dunst als ein wint.
siu nam der künigîn daz kint
und fuort ez mit ir in ir lant.
daz sâhn die vînde zehant.
die vrouwen si geviengen,
in die burc si wider giengen
mit bluotigen swerten
und tâten swes si gerten.
ist ez iu liep an dirre stunt,
sô tuon ich iu vil schiere kunt,
war daz kint ist bekomen.
ez hât ein vrouwe genomen,
ein wîsiu merminne,
diu was ein küniginne
baz dan alle die nu sint.
siu hete zehen tûsint
vrouwen in ir lande,
der keiniu bekande
man noch mannes gezoc.
si heten hemede unde roc
von pfeller und von sîden.
ich enwil daz niht vermîden
ich ensage iu daz für wâr,
ir lant was über allez jâr
als miten meien gebluot.
ouch was der vrowen heimuot
schoene wît unde lanc,
und wünneclîch der invanc.
der berc was ein cristalle,
sinewel als ein balle,
dar ûf stuont diu burc vast.
si vorhten keinen vremden gast
noch deheines küneges her.
umb daz lant gie daz mer
und ein mûre alsô starc,
daz nieman waere alsô karc,
der imer des gedaehte,
daz er iht drüber braehte,
wan dort dâ diu porte was:
daz was ein härter adamas:
dâ wârens âne vorhte.
swer die burc worhte,
der zierte si mit sinnen.
siu was ûzen und innen
von golde als ein gestirne.
dehein dinc wart dâ virne
innerthalp dem burcgraben,
der ez hundert jâr solte haben.
ez waere ie ebenschoene.
dâ enwart ouch nieman hoene
von zorne noch von nîde.
die vrowen wâren blîde,
die dâ beliben wonhaft.
die steine heten sölhe kraft,
die an daz hûs wârn geleit.
daz man uns dervon seit,
swer dâ wonet einen tac,
daz er niemer riuwe pflac
und iemer vroelîche warp
unz an die stunt daz er erstarp.
nu wuohs ân alle schande
daz kint in dem lande.
mit vreuden, âne riuwe.
er muose sîn getriuwe,
hübsch unde wol gemuot;
daz hiez in diu vrowe guot,
diu in vil êren lêrte.
an spot er sich niht kêrte,
als ungeslahte liute tuont.
als schiere dô er sich enstuont,
waz guot was und wol getân,
zuo den vrowen muos er gân.
die heten sîn grôzen schimpf.
dâ sach er manigen gelimpf,
wan si alle hübsch wâren.
si lêrten in gebâren
und wider die vrouwen sprechen
ern wolte nie gerechen
deheinen wîplîchen zorn,
wan er von adele was geborn.
ze mâze muos er swîgen.
harpfen unde gîgen
und allerhande seitenspil,
des kund er mê danne vil,
wand ez was dâ lantsite.
die vrouwen lêrten in dâ mite
baltlîche singen.
er was an allen dingen
bescheiden unde saelden rîch.
der vrowen wunschte iegelîch,
daz er si solte minnen:
moht er ir niht gewinnen,
daz enmeinde enkein sîn ungefuoc,
wand er was hübsch unde cluoc,
durch des juncherren bete
diu vrouwe frümeclîche tete,
wan er si dûhte munder:
siu besante merwunder
und hiez in lêren schirmen.
dô enwolt er nie gehirmen,
ê im niht dar an war.
ouch muost er loufen alebar
und ûz der mâze springen
und starclîche ringen,
verre werfen steine,
grôz unde cleine,
und die schefte schiezen,
in enwolte niht verdriezen
swaz er vor hôrte sagen
birsen beizen unde jagen
und mit dem bogen râmen.
die von dem mer kâmen,
die tâten in behenden.
er was an allen enden
wîs unde manhaft,
wan daz er umbe ritterschaft
enwiste weder ditz noch daz.
wan er ûf ros nie gesaz:
harnasch er niht bekande.
er wart in dem lande
fünfzehen jâr alt.
dô gerte der helt balt
urloubes sîner vrouwen.
er wolte gerne schouwen
turnieren unde rîten
und kund ouch gerne strîten.
nu er urloubes bat,
dô fuogt er sich an sölhe stat,
diu im dar zuo tohte,
daz er wol sprechen mohte
wider sîne vrowen die künigîn.
< nu lânt mit iwern hulden sîn>
sprach er< swes ich vrâge
und zeigt mir mîne mâge,
wan ich enweiz wer ich bin.
die zît hân ich vertriben hin,
daz ich michs innenclîche schamen
ich enweiz niht mînes namen.
wizzent wol, daz ist mir leit.>
si sprach< ern wirt dir nimer geseit.>
< durch waz? wer ist derz iu verbôt?>
< mîn schamen und mîn manecvalt nôt.>
< die tuont mir kunt, swie grôz si sint.>
< dar zuo bist du noch ze kint:
du enkanst dich schaden niht bewarn.>
< sô lânt mich ungenant varn,
mîn name wirt mir wol erkant.>
< du muost ê gewinnen oberhant
an dem besten ritter der ie wart.>
< den nennent mir. waz solz gespart?>
< er ist genant iweret
von dem schoenen walde beforet.
sîn burc heizt dôdône.
daz ich dirs imer lône,
sô rich daz er mir habe getân;
und sîst des sicher sunder wân,
daz dich dîn name wirt verswigen,
du enmüezest ê an im gesigen.
du vindest in, bistu frome.
got gebe, daz ez dir wol bekome:
wan sîn manheit ist sô grôz,
ich enweiz niender sînen gnôz,
er treit in allen vor daz zil,
den besten, als ich waenen wil.>
der junge sprach< des hab ich nît.
bereitent mich, dêst an der zît,
und sagent mir swaz ir guotes meget,
wan sich mîn muot ze ime weget.>
dô diu künegîn daz bevant,
daz er gerne rûmte dez lant,
durch niht wan umb êre,
dô gewan im diu hêre
ein vil zierlîchez marc,
daz was rösch unde starc,
dar ûf er moht ervolgen
swem er was erbolgen.
dar zuo im diu vrowe gewan
harnasch, wîz als ein swan,
den besten, den ie man getruoc.
er wart gezimiert genuoc
harte hübschlîche.
sîn wâfenroc was rîche
von kleinen goltschellen.
der zam wol dem snellen,
er was wol alles guotes wert.
diu vrowe gab im ouch ein swert.
daz hete guldîniu mâl
und sneit wol îsen unde stâl,
swenn ez mit nîde wart geslagen.
den schilt, den er solte tragen,
der was als er wolde:
ein breit âr von golde
was enmitten drûf gemaht,
der rant mit zobele bedaht.
gêûn von turîe,
der vrowen massenîe
hât irn vlîz an in geleit.
er fuort ein wünneclîchez cleit.
sîn gezoume daz was allez guot.
nu fuor er ûf des meres fluot
mit maneger vrowen segene.
si warten dem degene
unz si in verrist mohten sehen.
und kund daz iemer geschehen,
daz si trûric mohten werden,
sô enwaere ûf al der erden
nie baz beweinet ein man
von sô maneger vrowen wol getân.
uns seit diu âventiure,
ein merwîp was sîn stiure.
ouch fuor diu künegîn in der var
mit einer wünneclîchen schar.
siu mant in unde lêrte,
daz er al die welt wol êrte
und daz er waere staete
und ie daz beste taete
swâ er sichs gevlîzen kunde.
dar nâch in kurzer stunde
kômens ûz an daz lant.
urloup nam der wîgant;
gezogenlîche tet er daz.
ûf sîn ros er gesaz.
nu vernement seltsaeniu dinc.
ez enkunde der jungelinc
den zoum niht enhalden.
er liez es heil walden
und habet sich an den satelbogen.
daz ros begunde sêre brogen,
wan er ruort ez mit den sporn.
die vrowen heten wol gesworn,
daz er sich müeze erstôzen
an manegen boum grôzen.
gelücke was der wîse sîn.
daz ros lief den wec în,
der nâhe bî dem sêwe lac.
sus reit er allen den tac,
daz in lützel verdrôz:
sîner saelikheit er gnôz,
diu benam im müeje.
des andern tages früeje
sach er eine burc stân,
hôch unde wol getân,
nâhen bî der strâze.
daz ros nam die mâze
und kêrte gein dem bürgetor.
dô hielt ein getwerc dâvor
ûf eime pferde blanc.
ein geisel fuort ez, diu was lanc.
sîn lîp was êren laere.
daz sluec dem helde maere
sîn ros under dougen.
dô wânt er âne lougen,
daz ez im rehte taete.
der degen alsô staete
die unzuht harte unhôhe wac,
unz daz im selbn ein geiselslac
von dem schraze wart geslagen.
dô enrach er sich niht an dem zagen,
wan er dûht in ze swach,
aber diu burc, daz im geschach,
der wart er hart erbolgen.
dem rosse muos er volgen
swâ sô ez hin lief,
ez waere trucken oder tief.
doch vrâget er der maere,
wer dâ wirt waere,
dâ im geschach der unprîs.
< diu burc heizet plûrîs>
sprach einer, stuont dâ nâhe bî.
< wie aber der wirt genant sî,
zwâre dêst mir niht kunt.>
dannen kêrt er zestunt
an eine breite heide
mit wünneclîcher spreide.
dô kom er dâ ein wazzer vlôz,
daz was ze wênic noch ze grôz
und enran niht ageleize.
dâ bî was guot gebeize
und ein vogelrîchez riet.
daz ros enwolt dar an niet.
der zoum im bî den ôren lac;
der herre des vil cleine pflac,
wan daz erz hiu âne zal;
dâ von lief ez zetal,
ein wîle und niht ze verre.
nu saher wâ ein juncherre
balde gegen im reit
ûf eime pferde gemeit;
daz hâr im bî der erde erwant.
ein habich fuort er ûf der hant,
gemûzet wol ze rehte.
unserem guoten knehte
begund sîn ros weien,
grâzen unde schreien,
dô ez daz pfert het ersehen.
der beizaere begunde spehen,
daz er sô kintlîche reit.
er sprach< durch iwer hübscheit
varnt ein wênic schône,
daz ichs iu imer lône,
und stôzent mich hie niuwet nider.
mînen dienst biut ich iu dâ wider,
ob er iu ze ihte mac gevromen,
und sint ouch ir got willekomen.>
des genâdet er im dô.
< sô helf iu got, wie varnt ir sô?>
sprach johfrit de liez
ich waene, der knappe alsô hiez.
< ist ditz ein buoz, diu iust gegeben?
ez ist ein wunderlîchez leben,
swelch wîp iuch selben ir erkôs.
iwer schilt der vert sô wîselôs,
und lânt den zoum hangen.
mit iwern beinen langen
sitzent ir gedrungen.
iwer ros gât in sprungen
und loufet hin unde her.
dar zuo füerent ir daz sper
iu selben kumberlîche.
iwer wâfenroc ist rîche
und wol gezimieret.
ir sint geparelieret
als ein rehter wîgant.
swelch frowe iuch ûz hât gesant,
dêst wâr, dern sint ir niht leit.
enwaer ez niht unhübscheit,
sô spraech ich gerne âne zorn,
ichn gesach, sît ich wart geborn,
nie man in disem lande,
den ich sô gerne erkande.
dâ von vrâge ich âne nît,
daz ir mir saget, wer ir sît;
iwern namen sult ir mir zellen:
und geruocht ir mîn ze gesellen,
daz verdien ich immer gerne.
mir entouc niht zenberne
swes ir an mich gesinnent.
durch die vrouwen die ir minnent
sô ensult ir mich des niht verdagen,
swaz ir mir mit fuoge meget gesagen.>
< ich enhil iuch nihtes> sprach der degen,
< welt ir mir sicherlîch verpflegen
daz ich niht missetuo dar an.
mîns namen iu niht gezellen kan,
wan ich in selbe nie bevant:
mîne friunt die sint mir unbekant:
dar zuo hân ich vermisset gar,
wer ich bin und war ich var.
ob ir mirs geloubet,
het ich verpfant mîn houbet,
daz ez dâ von waer verlorn
ine seit iu wanne ich sî geborn,
sô enwist ich doch darumbe niht.
daz man mich toeresch rîten siht,
daz meinet daz ichs lützel pflac.
ez ist hiut êrst der dritte tac,
daz ich schiet von eime lande,
dâ nieman man bekande:
dâ ensint niht wan vrouwen.
nu wolt ich gerne schouwen
ritter und ir manheit.
und swâ mir wurde geseit
dâ man vehtens pflaege,
sô enbin ich niht sô traege
ichn getorst wol wâgen den lîp
entweder umb êre ald umbe wîp,
sweder ich gelaege und oder obe.
ich koeme gerne ze lobe,
kund ich dar nâch gewerben.
sol aber ich verderben,
daz friste got ze manegen tagen.
ich enkan iu anders niht gesagen
wan daz ich iu iemer dienen muoz
durch iwern hübschlîchen gruoz.
ir dunket mich sô wol gezogen,
waer al diu welt als unbetrogen
schoener sinne und êre,
sô wundert mich vil sêre,
daz dehein man durch des andern schaden
mit gewaeffene imer wirt geladen.>
der rede lachen began
johfrit der hübsche man.
sîn geverte dûht in spaehe.
er jach, daz er nie gesaehe
deheinen kindischen degen,
der sô schoener worte kunde pflegen
und doch sô toerlîche rite.
< geêrent mich des ich iuch bite>
sprach er zem degene von dem sê:
< ir tuont iu selben harte wê
und dem rosse wol getân:
ir sult den zoum zuo iu hân
imer durch den willen mîn.
lât iwer wipluppen sîn,
habt iwer selbes bezzer war
und rîtent tâlanc als ich var.
daz verdien ich immer mêre:
ich erbiut iu lieb und êre,
vind ich mîn hûs als ich ez lie.
mîn burc diun ist niht verre hie:
dâ geruochent ir belîben
und hübschent mit den wîben:
die machent iu kurzewîle.>
dar enist niht ein halbiu mîle
sprach der degen guoter.
< ich hân noch eine muoter,
diu frume liute ie gerne sach:
diu biut iu allez daz gemach,
des siu sich gevlîzen kan.>
dô entweich der kindische man,
daz im sît ze staten kam.
den zoum er in die hant nam
unde reit daz man wol swüere
daz er ê gerne unrehte füere:
sô gefuoge stapft er in daz pfat.
nu kômens schiere an die stat,
daz si die veste sâhen.
der wirt begunde gâhen
und reit für durch hübscheit.
dâ vant er vrouwen gemeit,
gegestet daz in nihts gebrast.
< uns kumet ein wunderhübscher gast>
sprach er zuo in allen,
< der sol iu wol gevallen,
juncvrowen unde muoter mîn,
und lânt iu in enpfolhen sîn.>
swaz er gebôt daz war getân.
die vrowen muosten ûf stân
mit gezogenlîcher muoze.
si enpfiengen wol mit gruoze
den ritter unkunden.
an den selben stunden
wart diu liebe wol schîn
des wirtes zem gesellen sîn.
die vrowen muost er küssen gar
in der bezzeren schar
und die in rîsen wâren.
wider der kund er gebâren
sô daz ez si dûhte lobelich.
diu wirtîn satzt in neben sich
an ir sîten vaste
dar nâch dor sich engaste:
dô was er hovebaere.
si vrâgete in der maere,
der enkund er niht gevristen;
si geschuof mit wîbes listen,
daz er ir alles des verjach
des im von kintheit geschach
unz an die gegenwertigen stunt.
dô ez ir allez wart kunt,
dô enfriesch siu sölhiu maere nie.
nu hoerent wie siuz ane vie.
si was der êren rîche
und ladet vlîzeclîche
die besten von dem lande,
der muot siu wol bekande,
daz si behendeclîche riten
und nâch turneischen siten
wol kunden pungieren.
die bat siu buhurdieren,
dô si zesamene wâren komen.
ich sage iu als ichz hân vernomen,
swen der rede wundert.
ir wâren driu hundert,
der ros geleitic unde snel.
geflôrtiu sper und gügerel
unde kovertiur von sîden
des endorfte kein den andern nîden
die fuorten si durch hôhen muot,
wâpenrocke rîch unde guot.
si triben hin unde har;
des nam der vremde guote war.
dô nu des genuoc geschach
und manic degen sîn sper dâ brach
und diu ros wurdn verhouwen,
dô muosten aber die vrouwen
mit den rittern tanzen.
schoeniu kint mit kranzen
die giengen wol sô mans dô pflac.
ditz wert unz an den dritten tac,
daz ouch sîn ros dem gaste kam.
den schilt er ze halse nam
und reit mit sölher fuoge,
daz in lobeten gnuoge,
und missevuor sô selten,
daz in nieman kunde geschelten.
dô er alsus gebezzert wart,
dô was im gâch an die vart.
mit urloup er enwec reit,
als uns diu âventiure seit,
ûf eine strâze, diu was sleht:
diu wîst in in ein voreht,
der was vinster unde grôz.
den degen nihtes verdrôz
wan daz er wunders niht envant.
ze âbent kom der wîgant
durch den walt wilde
an ein breit gevilde.
dâ gesach er vehten
gelîch vil guoten knehten
zwên ritter vermezzen.
der namen wirt niht vergezzen.
der eine was genant sus,
mit dem küenen herzen kurâus,
der von gâgunne reit
durch ruom und durch vermezzenheit.
der ander hiez orphilet
der schoene, der ez wol tet
durch willen sînr âmîen.
er was der massenîen
von britânischen rîchen.
ir enwedere wolt entwîchen,
unz daz den wîganden
beleip vor den handen
niht wan daz armgestelle.
der dritte hergeselle,
der dar zuo kom gedrabet,
der sprach< mich wundert, daz ir habet
gevohten sô ze ummâzen.
ir sulent ez durch mich lâzen:
und sweder des niht enlât,
der ander mîne helfe hât.>
sus redet er zuo in beiden;
des wurden si gescheiden.
si wâren vehtennes sat
und tâten daz, des er si bat,
wan ez in beiden nôt geschach.
orphilet der schoene sprach
< uns sîget balde zuo diu naht.
daz ich sô vil noch hiute vaht,
daz riwet mich vil sêre.
ichn weiz tâlanc war ich kêre.
ditz ist ein ungeminnet lant.>
des antwurt kurâus zehant
< zwâre hie ist herte
und ist ein ungeverte
ze den liuten von hinnen.
als ich mich versinnen,
sô enist hie niendert spîse veile,
wan daz uns ze einem unheile
ein burc hie nâhen stât.
dâ gaebe man uns allen rât,
wan daz der wirt hât sölhe site,
er vert dem man übele mite,
missetuot er iender, daz ist wâr,
et alsô grôz als umb ein hâr.
daz ist ein engestlîchiu nôt.
sîn wîp ist nu lange tôt.
er hât der schoensten tohter ein,
die diu sunne ie beschein.
durch der liebe bannet er diu tier.
er ist ein rîcher forehtier.
ich sage iu daz ich von im weiz
er heizet galagandreiz,
sîn burc ist môreiz genant.
er hât vil manegen man geschant
durch harte lîhtsamiu dinc.
er ist der hoende ein ursprinc,
ein strenger urliuges man.
swem ich ez widerrâten kan,
der ist im niht ze dicke bî,
swie schoene doch sîn tohter sî.>
dô sprach der junge volcdegen,
der in zuo kom ûf den wegen
< iwer rede hân ich wol vernomen.
ez mac im harte wol gevromen,
swer daz beste gerne tuot.
ist dirre wirt alsô gemuot,
daz er durch sîn êre
unzuht hazzet sêre,
waz ob er ouch den willen hât,
an swem er zuht sich verstât,
daz er des niht gert schenden.
durch daz wil ich genenden;
daz ist wol mîn wille.>
die zwêne vorhten stille,
daz er si bedaehte
und si ze rede braehte.
durch daz lobeten ouch si daz,
in stüende michels baz,
daz si den jungen êrten
und gegen der burc kêrten.
sus berieten sich die geste
und kêrten gein der veste.
diu burc was michel unde hô.
got ergâben si sich dô,
daz er ir saelden wielte
und alsô si behielte
als ez sînen gnâden zaeme
und ez in rehte kaeme.
ich wil iu waerlîche verpflegen,
des muotes wâren si bewegen,
daz si vertrüegen cleinen haz.
idoch gefuor ez michels baz;
des muost si doch belangen.
si wurden wol enpfangen
und gegrüezet nâch ir rehte.
gein in liuf vil knehte:
di enpfiengen ros unde schilt.
nu hâte der wirt gespilt
und was im wol gevallen.
daz was ein saelde in allen,
dâ von wart vroelich der gruoz,
in wart des êrsten klupfes buoz.
der wirt hiez sich engesten.
dô sach man von in glesten
harnasch wîz als ein zin.
dô si daz getâten hin,
dô enwas dâ nieman der des jaehe,
daz er ie mêr gesaehe
drî ritter sô wol getân.
man sach si hübschlîchen stân,
wan sich iegelîcher zühte vleiz.
dô sprach galagandreiz
< swem ir die êre geruochet lân,
der sol an mîne hant gân:
ich wil iuch lâzen schouwen
mîn tohter und ir vrouwen.
dô enwas dâ widerrede niet:
den zwein ir tugent daz geriet,
daz si den jungen stiezen für.>
der wirt fuort si zuo der tür
ûf ein hûs, dâ sîn tohter saz.
ez enwurden nie ritter baz
gegrüezet noch minnenclîcher:
daz gebôt der wirt rîcher.
der ie mit vrowen umbe gie,
des wirtes tohter in gevie
und satzt in an ir sîten.
im enmoht in kurzen zîten
niemer baz gelingen.
von hübschlîchen dingen
und von minnen manicvalt
hât er der vrowen vor gezalt.
mit swaz rede siun ane kam,
des antwurt er als ez zam,
ze ernst und ze schimpfe,
mit guotem gelimpfe.
ouch wâren sîne gesellen geil.
der junge ritter het ein heil,
daz im lützel ieman waz gehaz.
dô er eine wîle alsus gesaz,
dô was daz ezzen bereit.
swaz man von wirtschefte seit
und von manegen trahten,
daz enkunde nieman geahten,
waz in des alles wart gegeben.
si heten wünnenclîchez leben
unz daz si slâfen solten gân:
dô muostens ein anderz anvân.
nu wart in gebettet wol,
als man lieben gesten sol,
iegelîchem besunder.
der wirt gie dar under
und hiez in schenken guoten wîn.
er leit diu wanküssîn
in allen mit sîn selbes hant.
er sprach< helde, sît gemant,
daz ir gezogenlîche liget.
der got, der al der welte pfliget,
der behüet iuch wol mit sîner maht
und verlîh iu tâlanc guote naht.>
ouch bâten si sîn got pflegen.
dô sprach der kindische degen
< ez ensî daz wir wellen toben,
disen wirt den suln wir iemer loben,
swaz er ouch anders ie begie.>
mit der rede swigen sie.
dô si alle ruowe wânden hân,
dô kom diu vrowe dar gegân,
des wirtes tohter, stille.
nu was daz wol ir wille,
daz grôziu lieht dâ brunnen.
siu wolte gerne kunnen,
waz sites die herren pflaegen
und wie bescheidenlîch si laegen,
wan siu von starken minnen bran.
siu hete sich gemachet an
wol und hübschlîch genuoc.
einen rîchen mantel siu truoc:
von sarumîne was sîn dach,
daz beste, daz man ie gesach
oder ie wart erkant
ze morzî in heidenlant;
der zobel und diu vedere guot.
diu vrowe diu gienc âne huot
durch daz siu kintlich wolte sîn.
siu truoc ein schappellikîn,
daz siu mit ir henden vlaht,
von schoenen bluomen wol gemaht.
siu endorfte spaeher niht sîn.
ir hemde daz was sîdîn:
dar in was siu geprîset,
als ich es bin bewîset.
siu was ûf anders niht gedenet
wan als der sich nâch minnen senet
und dar nâch vil gedenket.
siu was der huote entwenket,
der alle vrowen sint gevê.
diu minne tet ir alsô wê
und twanc si des mit ir gewalt,
daz siu muoste werden balt.
doch gienc siu niht aleine:
zwô juncvrowen reine,
in zwein kursîten
von grüenen samîten,
die trâten vor ir in den sal.
zwei guldîniu kerzstal
truogen diu juncvröwelîn:
die kerzen gâben grôzen schîn:
diu saztens zuo den stunden
zuo den liehten, diu si funden,
nâch der vrouwen gebote.
dô bevalch si sie gote:
des nigen si ir mit zühten.
mit schoenen getühten
giengen si ze resten,
und beleip bî den gesten
des rîchen forehtieres barn.
siu wolt ez gerne alsô bewarn,
daz ir ein wênic wurde baz.
für orphileten siu gesaz,
wan er ir aller naehste lac.
ditz was ir rede, der siu pflac
< herre got, gesegene,
wie swîgent dise degene
sô wunderlîchen schiere!
jâ solten helde ziere,
die durch diu lant alsus varnt
und sich mit hübscheit bewarnt,
etwaz reden von den wîben
und die zît hin vertrîben
mit sprechenne den besten wol.
ich enweiz wem ich gelouben sol.
mir ist dicke vil geseit
von minnen und ir süezikeit:
diu sî bezzer danne guot,
man werde von ir wol gemuot.
si jehent, ditz sî ir wâfen,
vil gedenken, lützel slâfen.
nu hân ich wol ir valsch bekort
und gedenke an mînes vater wort
minne ist an sehendez leit,
ein bilde maneger irrekheit,
ein unruoch aller slahte vromen,
ein vorder ungemuotes gomen.
den zagen ist siu ein swaerer last.
des swachen herzen leider gast.
siu derrt die welt als ein slât,
siu ist bloeder müezikheite rât.
minn ist ein sache grimmer nôt,
der triuwen ein vervälschet lôt.
sus redet mîn vater und wil dâ bî,
daz ich immer âne man sî.
daz taet ich, sammer mîn lîp,
wan daz ich gern als andriu wîp
wil leben, die ir sinne
an guoter manne minne
hânt verlân und den lebent,
die in hôhgemüete gebent.>
dô siu diz allez gesprach,
orphilet si an sach
und vrâget waz siu wolde.
ein vingerlîn von golde
bôt siu im in allen gâhen.
des getorst er niht enpfâhen:
er vorhte spot, des vil geschiht.
< ich enhân dar ûf gedienet niht>
sprach er< daz ichs iht welle.>
< neinâ, trût geselle:
durch aller ritter êre
loese mich von sêre,
von huot die man an mir begât.
der rede mich grôz ernest hât.
durch friuntschaft nim ditz vingerlîn
und dar nâch mich und al daz mîn,
swaz ich dir zuo gefüegen mac.>
orphilet dâ von erschrac
und dâhte, daz der alte
untriuwe ûf in bezalte
in kampfes wîs: daz was sîn site.
< vrowe, tuont des ich iuch bite.
sît ich iwer rede hân vernomen,
ich wil schiere har komen.
geruochet ir mich minnen,
ich füer iuch gerne hinnen
und enwil mich niht betrâgen,
ich entürre durch iuch wâgen
êre und lîp swie verre ich kan.
nu enkêr ich mich ze nihte dran.>
dô sprach diu juncvrowe guot
< neinâ, ritter wol gemuot:
gedenke, daz du ie waere
hübsch und maere,
biderbe unde wol gezogen,
schoener sinne umbetrogen.
schowe mînen schoenen lîp:
ich bin ein ritterlîchez wîp.
dar zuo ger ich einer bete,
daz vrowe nie mê getete,
daz du dîne sinne
kêrest an mîne minne,
wan du sô rehte schoene bist.
ich red ez ân argen list:
dar nâch als ichz gemerken kan,
sô gesach ich nie keinen man,
durch den ein saeldenhaftez wîp
beidiu ir êre und ir lîp
gerner solte wâgen.
allen mînen mâgen
gund ich sô wol guotes niht
sô dir, obe daz geschiht,
daz du mich ze disem mâle
loesest von der quâle,
von der ich grôzen kumber dol.
geschach dir ie von wîbe wol,
sô ensolt du, ritter, niht verzagen
noch dînen lîp mir versagen.
man vindet manegen wîgant,
der in unkundiu lant
durch schoene vrowen strîchet,
der keine mir gelîchet
weder an guot als an getât.
helt, nim zuo dir selben rât,
küsse güetlîchen mich,
ich gedien ez immer umbe dich,
und tuo mir dînen willen kunt.>
dô sprach orphilet zestunt
< ich fürhte mîner êre.
gedenkt sîn nimmer mêre.
mîn triwe ich wil behalden.
torst ich an iuch erbalden,
daz ich iwern vater niht verlür,
ein harnschar ich darumbe erkür,
daz ich gevangen waer ein jâr.>
diu vrowe sprach< daz ist wâr,
er gewan nie manlîchen muot,
der niht toerlîche tuot
etswenne durch diu wîp.>
der helt sprach< samir mîn lîp,
ich enwil durch iuch ersterben niht.>
mit zorne siu dô von im schiet
und mit riuwe beide:
son geschach ir nie sô leide,
noch enwas si niht minne vrî.
nu lac kurâus dâ bî,
enzwischen den gesellen.
nu lânt iu wunder zellen.
diu vrowe hete den gedanc,
wan si diu minne sêre twanc,
daz siu warp umb sînen lîp,
daz nie kein man durch kein wîp
gepflac sô ernstlîcher bete.
< swelch ritter ie daz beste tete,
dern darf an eime wîbe niht verzagen.
ich wil dir waerlîche sagen,
daz ich rehte hân vernomen,
wie du bist vollekomen
an der manheite dîn.
tuo dîn ellen an mir schîn
und minne an mir ein schoene maget.
ist daz dir ein wîp behaget,
diu ir âmîes schônet,
sô wirt mir wol gelônet
von dir, als ichz gemerken kan.
mir verbôt mîn vater alle man,
ân mich waent er niht genesen.
nu wil ich doch der volge entwesen.
ich wirbe ê selbe umb einen man,
der witze und êre pflegen kan,
dan ich des mannes bîte,
der gerne sam mir strîte.
dar zuo hân ich dich erkorn.
du bist staete und wol geborn
und getarst wol alliu dinc bestân.
zwâre und triuget mich mîn wân,
sô enwirt ich nimmer manne holt.>
dô sprach kurâus< du solt
frumen rittern holt sîn.
wan daz ich êre den vater dîn
durch die triwe, di er an mir begie,
mir geschach sô liebe nie,
ob ich dich solte minnen.
doch wil ich ê gewinnen
von dir die missewende,
ê ich mîn heil geschende.
ich wil abe imer gote clagen,
daz ich an dir muoz verzagen.
dâ von lâz mich ûz dîner ahte.>
der helt daz houbet dahte
und enpfie die rede für ein gamen.
des begunde sich diu vrowe schamen.
dô der wünnenclîchen maget
alsus harte wart versaget,
daz tûhte si ein vremdez dinc.
indes lac der jungelinc
und dâht in sînem muote
< herre got der guote,
ist mir diu saelde beschert,
daz diu vrowe vollevert,
des muoz ich immer vreude hân.>
zehant kom siu zuo gegân,
wande si diu minne twanc.
der junge ritter ûf spranc
unde sprach< vrowe mîn,
du solt willekomen sîn
dem rîchen got unde mir.
ich wil gerne dienen dir.
du endarft umb mich niht werben.
zehant wolt ich ersterben,
ê ich dich hinnen lieze.
swie ich es missenieze,
daz wil ich allez übersehen.
mir enmohte lieber niht geschehen;
daz muoz an dir werden schîn.>
er leit si an den arm sîn
und kuste si wol tûsent stunt.
in wart diu beste minne kunt,
diu zwein gelieben ie geschach.
den gesellen was daz ungemach.
daz liez er allez ze einer hant.
der vrowen er sich underwant
harte lieblîche.
si wâren vreuden rîche
und heten wünne die maht
und die aller besten naht,
die ie kein vrouwe gewan
mit deheim kindischen man.
doch enmoht er vergezzen nie,
daz siu ze jungest zuo im gie.
daz versweig er sie dâ,
siu engalt es aber anderswâ.
dô dirre helt sô sanfte lac,
dô erschein der unerwunschte tac
und was diu süeze naht für.
dô stiez mit zorn an die tür
der wirt nôtveste.
des erclupften die geste,
wan er zwei scharpfiu mezzer truoc,
spizzic unde lanc genuoc,
und zwêne buggelaere.
im was sîn herze swaere.
diu mezzer beidenthalben sniten.
er sprach daz waere baz vermiten
< oder ich verliuse daz leben,
ich wil die morgengâbe geben,
der mir nieman danc seit:
daz ist trûren unde leit
und êweclîchiu riuwe,
wan ir iwer triuwe
und iwer êre hânt verlorn.
sît ich êrste wart geborn,
sô erbôt ich ez nie manne baz
danne iu. waz half mich daz?
ez was dô wol mîn wille.
nu ligent alle stille,
als lieb iu allen sî der lîp,
und sagent mir, wes ist daz wîp,
mîn kint ein ungetriwer warc?>
diu juncfrowe sich verbarc
under ir friunt den jungen degen
und wolte dâ sîn tôt gelegen.
des nam der vater war.
er lief îlende dar
und drôt in harte sêre
< swer mir nimpt mîn êre,
der geniuzet es borvil.
ein spil ich iu teilen wil.
nement disen schirm an iwer hant
und belîbent hie bî dirre want,
sô wil ich anderhalp gân
und wil iu die wal lân.
ich nim daz iwer und ir daz mîn.
unser einer muoz der erre sîn.
swer dâ triffet, dêst gewin:
der ander treit den schaden hin.>
der junge lobete den rât.
< sît mir daz ze wer stât,
sô dunket mich daz billich,
daz ir werfent ê dan ich,
leider spilgeselle.
got gebe iu ungevelle.
ob got wil, ir vermissent mîn.>
dô trôst er sich der künste sîn
und nam des swehers guote war.
sînen schirm den bôt er allez dar.
si spilten noetlîch âne bret.
kurâus und orphilet,
die waeren wundergerne dan.
der wirt huob daz spil an
und warf den jungen wîgant
durch den ermel in die want
mit starker volleiste.
ein wênic er sîn vleiste,
daz er daz bluot rêrte.
dô gedâhte der gesêrte,
wie er sich schaden möht erholn.
er lie daz werfen und daz boln
unde lief hin an den schalch.
mit dem mezzer erm bevalch
einen vreislîchen stich,
daz er viel ûf den esterich
unde nie kein wort ersprach.
dô litens êrst ungemach
in der kemenâten.
die tür si zuo tâten.
die recken ellende
wunden ir hende,
daz si âne swert dâ muosten sîn.
aber des ritters friundîn,
diu gab in harte guoten trôst,
daz si wol wurden erlôst.
siu gie hin ûz durch ir bete,
die tür siu nâch ir zuo tete
und besant der tiursten ein teil,
an den siu helfe unde heil
aller waetlîchest vant.
siu sprach< helde, sint gemant,
daz ich ie die ritter êrte
und daz beste zuo in kêrte,
und stânt mir friuntlîchen bî.
ich waen, mîn vater tôt sî,
der ie grimmekheite wielt
und iuch unrehte hielt.
nu hân ich einen jungen man,
den tiursten, den ie wîp gewan.
den erkôs mîn vater ze eime zagen
und wolt in hân ze tôde erslagen,
als er vil manegen hât getân.
dô enmoht ez langer niht gestân,
der ritter werte sich durch nôt.
sît mîn vater nu ist tôt,
sô ist daz erbe an mich komen.
ich schaffe gerne sînen vromen,
swer mir triuwe erscheinet
und mich von herzen meinet.>
dô sprach der ritter ein zehant
< sagent, wer ist der wîgant?
ist ez der nehten bî iu saz,
sô geschach nie keiner vrowen baz.
er ist sô saeleclîch getân,
mich entriege mîn wân,
sô enwart nie tiurer man geborn.
sît wir den herren hân verlorn,
sô handeln ez mit witzen:
er endarf uns niht entsitzen,
weder durch slahen noch durch vâhen.>
die anderen alle jâhen
< wir suln tuon swaz mîn vrowe wil,
beidiu ze ernst und ze spil.>
sus wart diu suone in ein getragen.
man hôrt den wirt lüzel clagen,
als ez dicke noch ergât:
swâ man sich der milte enstât,
dâ verclaget man wol des argen schaden.
die recken wurden ouch entladen
unmuotes des ir herze wielt.
diu vrowe si vil wol behielt
sô siu aller beste kunde.
dar nâch in kurzer stunde
kom der welt ein michel magen.
in vil unlangen tagen
dô begruob man in als ez gezam.
diu vrowe den jungen ritter nam
und enpfalh im gar in sîne hant
beidiu liut unde lant.
sus erbet er, dô er genas,
daz ê des forehtieres was.
dô was vil milte der wirt,
als den daz guot lützel swirt.
daz der sweher besparte
rîlîch erz zezarte,
wan erz mit manheit gewan.
dô schuof er sîn ambetman
nâch wîser liute lêre.
er enwarp niht wan umb êre,
als ein hübsch ritter kan.
orphilet der küene man,
dô der ersach sîne site,
daz er in fuor sô sanfte mite
und er doch nieman liez enstân,
wie sîn geverte was getân,
durch daz lobet er im zehant
des küneges artûses lant
und karidôl die maeren.
er saget im, daz dâ waeren
der besten ritter diu kraft,
< die mit ir ritterschaft
erwerbent lop unde prîs.
der künic selbe ist sô wîs,
daz erz wol erbieten kan
eim iegelîchen man
nâch sîner werdikheit.
swer ie durch manheit ûz gereit,
der sol mîns herren hof sehen.
ich wil iu waerlîche jehen,
diu künigîn ist sô gemuot,
daz siu gerner zwei guot
tuot dan eine karkheit.
dâ sint ouch ander vrowen gemeit,
der tugent ist sô reine,
und waer ir niht wan eine
in eime künicrîche,
dâ solten billîche
alle ritter hübsch sîn.
di gesehent, dêst der rât mîn.>
dô sprach der ungenande
< ez waere ein michel schande,
daz ich flüge ungeveder.
ich wil es eintweder
schaden vâhen oder vromen,
ê ich immer welle komen
zuo sölher zoumhefte
und zuo der geselleschefte.
waz solt ich in ze rede geben,
die mit nîtspil ir leben
gehoehert hânt vil sêre?
ez waer ein unêre,
ob ich mich anders werte.
got erlâze mich der verte:
ich wil gerne wesen alsus.>
dô bat in aber kurâus
gegen gâgunne kêren.
des enwolt er in niht gêren,
daz er mit im füere.
sîn gesinde wol allez swüere,
daz er dâ belibe staete
mit der vrowen, diu in haete
ze alsô grôzen êren brâht.
des was im doch vil ungedâht.
nu enwolten sîne gesellen
mit im niht lenger twellen,
die zwêne wîgande:
si wolten heim ze lande.
dô ez gienc an ein scheiden,
dô gebet er in beiden
swaz si sîner habe geruochten.
die recken wol besuochten,
daz er guoten willen truoc.
lobennes tâtens im genuoc
von siten und von manheit.
ze karidôl wart ouch geseit,
daz orphilet dô kaeme.
daz was in vil genaeme,
wan er lange was gesîn.
nu vrâgt in al diu menegîn
von wunder und von maere,
wâ er sô lange waere.
er sprach< daz kan ich wol gesagen.
ich was in unlangen tagen
dâ man mir bôt guot gemach
und ich den tiursten degen sach,
den ie getruoc dehein wîp.
sîn saeldehafter lîp
ist blôz vor âküste.
er ist nâch mîner küste
ein der vorderste man,
des ich ie künde gewan.
im vert vil saelikheite mite.
sô ist daz ein hübscher site,
er enweiz niht was trûren ist.
bî im ist guot mitewist.
swer daz saehe, daz ich sach,
wie er die âventiure brach
ze môreiz ûf der veste,
der spraech im wol daz beste.
man möht in gerne erkennen:
ern wil sich nieman nennen,
swaz man redet oder tuot.>
orphilet der helt guot
saget von êrst unz an daz zil
von sîner manheite vil
und von sîner sigenünfte.
dô wunschte sîner künfte
artûs der schanden vrîe
und al diu massenîe.
innân des dô daz geschach,
dô enlie sich niht an sîn gemach
von dem daz maere ist erhaben.
er begunde tegelîchen traben
durch jagen ûz in den walt.
sich bedâhte der helt balt,
durch waz er ûz was geriten:
ze lange dûht in des gebiten.
eins tages dô ez schoene was,
dô nam er sînen harnas
geswaeslîch an sînen lîp.
ez enwiste man noch wîp,
waz daz was daz in twanc.
vier tageweide lanc
reit er für sich balde
unz gegen einem walde.
dâ vant er drî strâzen:
die zwô begund er lâzen
ze ietwederre sîten,
die miteln begund er rîten:
diu gienc ûf eine burc vast.
dar enkom nie kein gast,
weder tump noch wîs,
er fuort ein ölboumes rîs:
daz was ein wortzeichen,
daz er vride wolte reichen.
und swer gewaefent dar kam,
den helm er in die hant nam
und lie die vinteilen nider,
oder ez gerou in aber sider,
swenn er die burc ane sach.
dem aber alsô geschach,
daz er vermeit den lantsite,
dem fuor man sô übele mite,
daz er nimmer genas,
swie rîche oder swie edel er was.
dirr site was verborgen
daz kom im ze sorgen
dem stolzen wîgande,
der sîn selbes niht erkande.
vermezzenlîch er für sich reit.
daz tûht ein michel tumpheit
die in ab der burc gesâhen.
si begunden alle gâhen,
die alten zuo den jungen.
ze dem tor si ûz drungen
mit gewaeffen aller hande.
zem êrsten die sarjande,
die bestuonden in mit scharn.
dô kom aber dar nâch gevarn
manec gewaeffenter man,
die fuorten ringes gespan,
helme mit den schilten:
di bestuonden den milten
in eime buocholze.
dô werte sich der stolze,
wan er gerne genas.
der wec tief und enge was,
dâ si in zem êrsten kômen an.
daz wart manigem ze ban.
er erhiu sich von dem fuozher.
die ritter satzten sich ze wer,
wan er in niht moht entrîten
si begunden mit im strîten,
als er in den vater het erslagen.
des begund er in sich vor tragen
ûf dem velde an der wîte.
ir kein den andern nîte
der gâbe der der junge gap.
si gerou der urhap
beidiu vor unde sider.
er stach ir zweinzic dernider
von den rossen ûf daz gras.
daz etslîcher nie genas:
zehen ir dâ tôt beliben.
gein der burc si in triben,
daz er allez strîtende reit.
in bestuont daz here breit
als ein wildez swîn die hunde.
daz er wol strîten kunde,
daz zeiget er in harte:
daz swert er lützel sparte.
daz lantliut allez ûf in schrê.
daz tet inneclîchen wê
den vrowen ûf den zinnen.
daz er niht moht entrinnen,
des ward er sêre beclaget.
ûf der burc was ein maget,
daz in dem lande
nieman herkande
enkeine juncvrouwen,
die man gerner möhte schouwen
durch schoene noch durch hübscheit.
dô ir daz vehten wart geseit,
ir êren siu niht vergaz:
ûf ein pfert siu gesaz,
daz ir ze rîtenne gezam.
geloubent mirs, ez was niht lam,
ergurret mager noch ze cranc.
ûz dem wege ez selten dranc,
wan ez niht tokzelende truoc.
ez enbeiz noch ensluoc
und liez ûf sich wol sitzen.
man sach ez selten switzen.
ez enwas zerbrochen noch beschaben
und enkonde ouch anders traben.
ez enhargete noch enstrûchte.
swie vil man ez gebrûchte,
die füeze wârn im niht ze sat.
ez enhâte harteslaht noch spat,
ez enwas galling noch blint.
ez bewarte wol ein cleine kint.
dar zuo was ez niht wegeschie.
durch nôt ez hübslîche gie,
wan ez schoene und edel was.
sîn hâr gleiz als ein spiegelglas.
ân vingerzeigen was ez gar.
ez was alles snêgevar,
wan eines buoges, der was rôt.
es enwaere kein nôt,
daz iu ieman seite
von bezzerm gereite
dan daz ûf daz pferit was geleit,
daz diu juncvrowe reit,
diu dâ dente nâch den scharn.
siu kom von der burc gevarn
rehte als ein wolkenschôz.
dô sach siu slahen manec gebôz
unde stechen manic sper
ûf den ritter, der dort her
balde gegen ir reit.
siu bat in umbe sicherheit.
daz er sich ir wolt ergeben.
siu sprach< iemer unz ich leben,
hân ich iuch zeim vriunde erkorn,
ob ir sint sô wol geborn,
als iwerr manheit gezimet.
swer iu den lîp hiute nimet,
dêswâr der missetuot dar an.
ich hulf iu, waer ich ein man,
und sult doch vil gewis sîn,
sô ich meist mac, der günste mîn.
doch enweiz ich wâ von ich ez tuo;
mîn herze beldet mich dar zuo.>
des enmohter geantwürten niht,
iedoch sprach er< swaz mir geschiht,
daz sint iwer genâde grôz.>
manegen gêr man ûf in schôz,
wan si zim niht mohten komen.
diu vrowe wolt im gerne vromen,
wan daz si daz her underdranc.
doch kom er under ir danc
vor in ûf die burc geriten.
dô wart dâ sêre gestriten,
als er vor in în kam.
eim ritter er sîn sper genam,
als in twanc sîn tobezorn.
daz ros ruort er mit den sporn
und kêrte gegen der bürge wider.
er stach manigen dernider
der nâch schrîender diet.
eim degen er ûf den schilt erriet
gegen den vier nageln hin.
er stach in gein dem herzen in
durch beide halspercwende.
dem recken ellende
schriuwens alle ûf daz leben,
wan er des wirtes râtgeben
ze tôde het erstochen.
dô wart von im zerbrochen
manic schilt daz er zecloup
und daz diu varwe ûf stoup,
als ez genibelet waere.
der degen urmaere
zerhiu des tages manegen schaft.
dô enmoht er wider überkraft
und mit als guoten knehten
langer niht gevehten.
dô ergab er sich der selben maget,
von der ich ê hân gesaget,
durch triwe und ûf genâde.
siu was genant ade:
daz suln wir niht verswîgen.
patricjus von den bîgen,
der was ir vater, hôrt ich sagen.
der het an birsen und an jagen
meistic sînen vlîz bewant.
der selbe was wîte erkant.
er het wol hundert winde,
ân ander huntgesinde,
bracken sûse und leithunt.
im was wol umbe spüren kunt:
swâ ein hirz funden wart,
sô wist er wol sîne vart,
war er lief und wâ er beleip.
die zît er baz hin vertreip
dan dehein forehtier.
sîn bruoder was genant lînier.
des was disiu burc vast:
diu hiez lîmors, der nihtes brast
swes man dâ haben solde.
lînier daz schaffen wolde,
ob er ân erben sturbe,
daz sîn guot niht verdurbe.
durch daz het er an sich genomen
beidiu ze êren und ze fromen
sîns bruoder tohter dise maget:
wan siu hâte bejaget
der êren prîs und allez guot.
swâ mit ein wîp daz beste tuot,
daz was an ir bestricket.
ez was alsô geschicket,
sô ir veter tôt laege,
daz siu des landes pflaege
und dar zuo swem siu des gunde,
an swem siu tugent funde.
als ir hie vor hânt vernomen,
nu was der vremde gast komen
in der vrouwen gewalt.
dô enwas dâ nieman alse balt,
der im iht leides taete,
fürst daz er ir gesichert haete.
si liezenz durch ir êre
und durch die vrowen hêre.
er müest anders sîn verlorn.
die saelde het zuo im gesworn
zeim staeten ingesinde.
siu huote sîn von kinde
durch daz er tugent an sich las.
als er dar nâch entwâffent was,
dô was der degen milde
ein daz schoenste bilde,
daz dehein muoter ie getruoc.
diu vrowe wartet im genuoc
und jach, siun möhten niht verclagen,
waer er mit unschulde erslagen.
sînre geniste was siu vrô.
doch entsaz siu zorndrô
von ir vetern, dem helde balt,
wan er zem tôde was gezalt,
swer âne vride in sîn hûs reit.
doch was ein michel saelikheit,
ern was des tages dâ heime niht.
swâ guoten liuten wol geschiht
dâ gefüeget sich wîlsaelde zuo.
ouch enkom er niht vor morgen fruo.
dô lînier hin heim kam
und er rehte vernam
wie ez was gehandelt,
dô wart sîn muot verwandelt.
von zorne wart er fiurrôt,
wan er schande unde nôt
dâ heim in sîme hûse vant.
den gevangen wîgant
wolt er ze tôde erslagen hân.
dô enmoht ez niht alsô ergân,
wan nieman ersterben mac,
ê im kumt sîn endes tac.
den enwendet breste noch genuht,
ze dem tôde stât dehein fluht.
ouch enwas der helt niht veige,
swie im anseige
der rîche wirt waere.
dem was sîn herze swaere,
wan ez von unmuote wiel.
diu juncvrowe im ze fuozen viel
und bat in guotes muotes sîn.
siu sprach,< waz touc der dienest mîn,
den ich iu von kinde tete,
entwerent ir mich dirre bete?
ir sulnt den ritter lâzen leben,
der sich mir hât ergeben,
wan ich wol hân vernomen,
er ist ân alle schulde komen
in disen engestlîchen wuof.
ir werden alder welt ein ruof
und müezen imer sîn ein wiht,
ob im ame lîbe iht geschiht.
von diu volgent lêre.
ez ist ein unêre,
swer sich alsô richet,
daz man im übel sprichet.
diu buoz ist bezzer dan der tôt.
der recke werte sich durch nôt.
er ist an der getaete wol,
daz er widerdienen sol
swaz er iu ze leide hât gefrumet.
waz ober iu noch ze staten kumet?>
des antwurt mit zorne
lînier der wol geborne
< sînen dienst wil ich lâzen varn,
ich wil ez gern alsô bewarn,
daz er mir nimmer mê getuot
weder übel noch guot
noch deheim weltlîchen man.
vil wol ich in behalten kan,
daz er mîn laster garnet.
mîne friunt sîn gewarnet,
swer im mit rede bî stât,
daz er schaden drane gevât:
daz ziuh ich ûf die saelde mîn.>
hie von sweic diu niftel sîn.
wan siu wol erkande
sînen zorn und sîne schande.
daz er ân erbermde fuor,
swenne er zornlîche swuor.
die andern swigen alle.
in disem zornschalle
und mit ougen bluotvar
hiez er den helt füeren dar,
den gevangen wîgant,
unde vrâget in zehant,
wer er waer und wannen,
daz er im und sînen mannen
sô grôze sêre worhte.
dô sprach der undervorhte
< ich wil iu sagen ungelogen,
ich bin mit vrowen hie vor erzogen
und enweiz nu wer ich bin.>
einen wüetenden sin
gewan dô lînier der maere:
er wând ez sîn schimpf waere,
des ze nôt nieman bedarf.
in einen turn er in warf,
da er sunnen noch den mânen sach.
dâ was im allez gemach
tiur und übel veile.
mit ungeraete der geile
was der ritter âne namen.
im was al sîn nôt ein gamen.
und solt er tôt sîn gelegen,
er enkunde doch niht riuwen pflegen.
nu lît der êrbaere
in eime karkaere,
der ist unsûberkeite vol.
dâ waer eim andern man borwol,
der des lîbes waer ein zage.
im was geschicket alle tage
niht wan wazzer unde brôt.
von smacke leid er grôze nôt.
des was er nâch verdorben
und jaemerlîch erstorben,
wan daz in dicke trôste
diu vrowe, diu in lôste.
diu tet ir güete an im schîn:
bette spîse unde wîn
liez siu dar în stille.
daz was ouch jener wille,
die sîn huoten über al.
diu maget sich dicke dar stal
und vrâget, was er taete.
dô was er allez staete,
daz er sîn leit mit zühten truoc.
eines tages siu im gewuoc
von der âventiure nôt,
die ir veter ûz bôt.
dô vrâget er gar von dem site.
diu vrowe êrt in dermite,
siu sprach< durch sîne ritterschaft
und durch sîner übermüete kraft
ist mîn veter zuo gevarn
und enbôt ûz mit manegen scharn
in aller lendegelich,
swelch ritter wolte prîsen sich
mit sterke oder mit manheit
oder mit deheinre vermezzenheit,
daz der her kaeme
und sîn âventiure naeme.
ich sage iu wie diu ist getân.
man sol bîm êrsten bestân
einen risischen man,
des sterke ich gemerken kan
ein teil bî sîner stange:
mit michelm gedrange
erhebent si kûme zwêne man.
swer dem risen gesiget an,
daz doch kûme mac ergân,
der muoz iesâ bestân
zwêne lewen wilde,
grimme und unmilde:
die sint vermûret und begraben.
swer si bestât, der sol niht haben
gewaefens mêre dan sîn swert.
und wirt er danne des gewert,
daz sîn ein guot gelücke pfliget
und er den lewen an gesiget,
daz ist ein engestlîchez dinc
der muoz zehant in einen rinc,
mit mîme vetern vehten,
als sit ist guoten knehten.
ze ros und zalln gerechen.
ich wil daz wol sprechen,
daz er des lîbes ist ein helt,
zallen noeten ûz erwelt.
deheinen man er nie entsaz.
diu âventiure ist durch daz
gemachet sô gewerlich,
er wil doch behüeten sich.
sînen lîp den halt er schône.
swelch degen sich vor nône
eines tages der nôt niht wert,
dem ist zehant der tôt beschert:
man sleht im daz houbet abe.
swaz ich dir gesaget habe,
dêst ein wort niht gelogen.>
dô sprach der ritter wol gezogen
< genâde, vrowe hêre,
durch got und durch dîn êre
und durch dîn adelîche site
geêre mich des ich dich bite:
hilf mir umb ein bezzer leben.
du endarft mir niht anders geben
wan der einigen stiure,
daz ich zuo der âventiure
von dîner bete müeze komen.
dar nâch als ich ez hân vernomen,
sô wil ich gerner vehten,
denn ich langer müeze wehten
in dirre vinsternisse.
enswiu ich vermisse,
mir ist einhalp als andersît,
wan mîn tôt an der wâge lît.
ich enruoche waz mir dâ geschiht,
dâ ich mîn swert hân unde siht>
sprach der sturmgîter:
< ich bestüend ê hundert rîter,
dan ich des tôdes âhte
verdult in disem bâhte.>
dô diu vrowe erhôrte,
daz sich der helt erbôrte
ûf der âventiure wân,
dô sprach diu maget wol getân
< gelücke saelde unde heil,
des gebe dir got ein michel teil!
des wünsch ich dir von minnen,
mit herzen und mit sinnen.
ich müeze freude an dir geleben!
dem himelschen got sîst du ergeben,
der troeste dîn gemüete!>
des genâdet err mit güete.
sus gienc diu valsches âne
in zwîvellîchem wâne
für irn vetern stân.
< swaz ich dir gedienet hân,
waer des vil, des vreut ich mich.
genâde suoch ich an dich
umb den helflôsen degen,
der nu lange ist gelegen
in verdrozzenlîcher küste.
weizgot sîner vlüste
solten sich guote liute clagen.
doch wil ich dir ein maere sagen,
des ich in selbe hôrte jehen:
im ist grôz unreht geschehen
er hôrte loben dîne craft
und dar zuo dîne ritterschaft,
und wolt dîn âventiure nemen.
nu solt du dîme zorn gestemen
und danke got der êre
von dis ritters herkêre,
wan du an im funden hâst
dâ mite du lange umbe gâst.
ez ist waetlich daz werde
gebrîset ûf der erde
beidiu dîn burc und dîn name.
des râtes ich mich nimer geschame,
wan der helt ist sô gemuot,
daz er vil mit sîme lîbe tuot.
dar zuo gib ich dir gîselschaft
umb den ritter minnehaft,
daz er dir niht entrinnet:
des hât er mich wol ginnet
umb in setz ich mîn houbet.
ob dîn genâde mirz erloubet,
des ich dir getrûwe wol,
ob ich in her ûz nemen sol,
unz er gewinne sîne maht,
von morgen über vierzehn naht
lâz ich in gerne schouwen
ritter unde vrouwen
und alle dîne mâge
vor dîner würme lâge.
dar zuo ist ein gedinge mîn,
daz du mir daz harnasch sîn
heizest geben und sîn ors.>
dô sprach lîniers de lîmors
< ich wil ez tuon durch einen list,
wan mir wol ze muot ist,
daz ich mich an im gereche sô,
daz ers nimmer werde vrô
und es ouch nimmer man gespote.>
diu maget sprach< daz stât an gote.>
als er har zuo was komen,
dô wart der ritter ûz genomen
von der vancsamen stat.
diu vrowe hiez im machen bat
und schuof, daz man im für truoc
guoter spîse genuoc,
diu lieben gesten gezam,
dâ von er schiere bekam
und erkovert sich an siner kraft.
diu vrowe hielt in in ir haft
sanft und ungebunden.
siu bôt im zallen stunden
êren sô vil siu mahte.
siu mint in ûz der ahte
durch sîne tugende staete.
waz aber der wirt taete,
lînier der übermüete man,
daz sage ich iu als ich ez kan.
in den selben zîten
besant er sich vil wîten
nâch vriunden und nâch mâgen
und die der lande pflâgen,
diu im wâren gelegen:
die luot der tiurlîche degen
ze sîner hôhgezîte
und ouch zuo dem strîte.
daz sîn âventiure hiez.
nieman er hinder im liez,
den er dar moht geladen,
da er beidiu laster unde schaden
und einen grimmen tôt erkôs.
er sprach< er ist namelôs,
der ritter, der dâ vehten wil.
er nimpt ez allez zeime spil,
swaz man redet oder tuot.
ez enlebet niht mannes sô gemuot.
daz kumpt von grôzer kintheit.>
innân des was ouch bereit
swaz der âventiure solte fromen.
der starke man der was ouch komen,
von dem vor ist geseit.
lînier begienc ein karkheit:
daz enwolt er niht lengen,
die lewen hiez er twengen,
er lie si vasten drî tage.
nâch der âventiure sage
sô ist ez komen an die naht,
daz der junge ritter morgen vaht.
des geloube swerder welle,
dâ was grôz geschelle,
beidiu luden unde braht
unde ritter diu maht,
dar zuo maneger muoter barn,
die alle bâten got bewarn
den tiurlîchen wîgant,
des name dâ nieman was erkant.
morgen dô ez tac wart,
dô was des vremden ritters vart
zem êrsten dêr sich gote ergap:
wan er ist ein urhap
aller saelikheite.
dar nâch gienc er gereite
in einen rinc sô man in hiez.
niht gewaefens man in tragen liez
wan sîn swert und einen huot
und einen niwen schilt guot,
der nâch sîme was gemaht;
dâ mit er menlîche vaht.
diu vrowe het in im gegeben.
nu pflac der rise al sîn leben
einer stange grôz unde lanc.
einen kampfschilt er für sich twanc.
dâ mit er kampflîchen stuont,
als dicke grôze liute tuont.
nu hâte der junge liste.
ê ez der rise wiste,
den arm er im abe sluoc,
dâ er die stange mite truoc.
mit slegen er in biuste.
mit der lirken viuste
wert sich aber der starke man:
er liuf den jungen degen an
und stiez in alsô vaste,
daz er nider taste
und im der schiltrieme brast.
schier erholte sich der gast,
snelleclîche er ûf spranc,
als in des diu nôt twanc,
und sluoc dem risen einen slac,
daz er wunderharte erschrac
und er ûz dem ringe wolte vlien.
der junge îlt im nâch zien
und sluoc in hinden lideschart.
dô der grôze des gewar wart,
dô wolt er vor in allen
den ritter ervallen.
dâ von wart ein michel schal,
idoch vervâlte sich der val.
der ritter sluoc imz houbet abe.
er sprach< ich hân dich ze grabe
und zuo der langen vart bereit,
swem ez sî liep oder leit.>
lînier sîn ungelücke schalt.
er nam den recken alse balt
und fuort in hin zuo sînen lewen,
die heten hungerige kewen.
in daz hûs er in stiez.
der lewen einer niht enliez,
als er engegen im trat,
er sluoc dem ritter ein spat
mit den clâwen von der sîten.
dô enfrumte dehein bîten:
gein dem lewen er sich kêrte.
der in alsus gesêrte.
dô was der ander hantgerech,
wan in der hunger tete frech:
er kratzt im eine wunden grôz,
daz daz bluot dâ nider schôz,
als ez ein brunne waere.
sîn snellekheit was maere,
des nieman misselouben darf.
gein dem selben er sich warf
und sluoc in durch daz houbet nider.
der ander bestuont in aber sider
und zuct in daz er nider kam.
den lewen macht er dô lam,
daz er des slages verzagete.
der helt in umbe jagete
und tet in beiden sampt den tôt.
dô gienc ez êrst an die nôt.
als er von den lewen streich,
dô was er varlôs unde bleich
und ersigen von dem bluote.
zehant iesch der unguote,
der wirt lîniers de lîmors,
beidiu harnasch und sîn ors.
er wolte rechen die getât.
die aller besten sarwât,
die dehein ritter ie gewan,
die leit er zornlîchen an,
wan sîn herzen sêr was starc.
innân des was ouch sîn marc
gekovertiurt ze rehte.
unserm guoten knehte
dem was ouch sîn harnasch brâht.
er was des vil wol bedâht,
daz er sich weren wolde.
der staeten saelden holde,
der leit ouch sîn gewaefen an.
daz bluot im durch die ringe ran
ûz den tiefen wunden,
wan si wâren niht gebunden.
daz erbarmet vil manegen man:
swer ie milten muot gewan,
der dise nôt ane sach,
ze got er sîn gebet sprach,
daz er sîn niht wolte vergezzen.
nu wârens ûf gesezzen,
beidiu wirt unde gast,
daz ir enwederm nihtes brast
swes eime guoten ritter zimet,
swenn er den schilt ze halse nimet.
derbermde was in tiure.
ze der êrsten justiere
starken zorn der wirt truoc:
daz sper er undern arm sluoc
und twanc den schilt für sich.
sîn gebaerde was ritterlich,
wan er wol rîten kunde.
isâ zer selben stunde
satzt er sich ebene,
der helt, der niht vergebene
niemanne wolt entwîchen.
dô liezens dar strîchen,
sô si beide mit ir ahten
aller meist gewinnen mahten
ûz ir rossen, diu si riten.
durch die schilte in almiten
stâchens mit ir krefte
diu sper, daz die schefte
zerbrâsten unde hôhe vlugen.
zwei scharpfiu swert si zugen,
diu in wol gezâmen.
si gâben unde nâmen
manegen freislîchen slac.
lînier grôzer künste pflac,
wan er niht wan ze staten sluoc.
der junge, der den arn truoc,
der vaht âne liste,
wan er wol wiste,
waz im ze leide was getân.
si hiwen beide manegen spân
ein ander von den schilten.
nîtlîchen si spilten
ein wîle in dem kreize.
idoch sluoc ageleize
der namelôse tumbe
den eltern ritter umbe
und verhiu im daz ors.
dô erbeizte lîniers de lîmors
zehant ûf die erde
mit grôzem unwerde:
sîn ros er lesterlîche schalt.
ouch erbeizte der degen balt
zuo dem wirt an daz gras,
wan ouch sîn mare müede was.
dô si zer erde kâmen,
die schilt si für sich nâmen
und liufen balde ein ander an.
lînier der küene man
und der ritter âne namen,
die zwêne begunden grisgramen
von der slege schalle.
in wuohs diu nîtgalle
von dem zorne den si truogen.
diu scharpfen swert si sluogen
ûf ein ander, daz si erclungen
und von den helmen sprungen
die fiures flammen blicke.
die kapfaer wânten dicke,
daz einer solt gesigen
und der ander tôt geligen.
sô jener disen her sluoc,
unlange er daz vertruoc,
er treib in schiere hin wider.
ze jungest sluoc der wirt nider
den gast, daz er kom ûf diu knie
und er den schilt von im lie.
die sîten er ûf kêrte,
da in ê der lewe sêrte.
dâ wunt in aber lînier în
durch die halsperge sîn
eine wunde tief unde wît.
des erholte sich der helt enzît:
er spranc ûf als ein degen.
des schiltes moht er niht gepflegen:
hinder rücke er in stiez,
als in sîn grimmer muot hiez.
der kampf dûht in enblanden:
er nam mit beiden handen
daz swert, dâ mit er vaht.
von den wunden wart im unmaht
und ouch von dem zorne.
dô gedâht der wol geborne
< ez muoz her gân oder hin:
sît ich alsus gesêret bin,
ich wil versuochen einen slac,
dâ werde ûz swaz werden mac.
mîne kraft kêr ich alle dran.>
dâ mite liuf er den wirt an,
der in ê het betoubet:
er sluoc durch daz houbet
lîniern den helt guot,
daz im daz swert zetal wuot,
unz ez im an den zenen erwant:
dâ von starp der wîgant.
merkent alle besunder
ein seltsaene wunder
umb des jungen ritterschaft.
er sluoc den wirt mit sölher kraft,
mit verbizzenme zan,
daz im daz bluot ûz ran
zen ôren und zem munde
und im zer selben stunde
geswant, daz er nider kam.
daz volc es guote war nam
und heten alle wol gesworn,
daz si beide waeren vlorn,
durch daz si sô unwerde
vielen ûf die erde.
dâ von erschrâkens alle.
in diseme leitschalle
wart her lînier în getragen.
beidiu wuof unde clagen,
des was vil ob dem wirte.
die maget ouch nieman irte
ze tuonne swaz si wolde.
dô hiez diu friuntholde
ritter die ez tâten,
daz si in ein kemenâten
den jungen degen truogen.
die tür si zuo sluogen.
siu selbe stal sich dar in.
von heile kom ir der sin,
daz siu besach den wîgant.
einen cleinen âtem siu bevant,
der im von dem munde gie.
diu vrowe daz niht enlie,
siu hiez imz houbet ûf haben
unde snelleclîche laben.
ouch wart er entwaefent gar.
man machet im ein fiur dar:
dar zuo leite man den degen.
sîn wart harte wol gepflegen
von der vrowen hêre.
siu bôt im guot und êre,
sô siu meiste mahte,
und schuof dô eine wahte
ir vetern vil drâte.
siu schict ez gar nâch râte,
swaz ûf der burc unebene stuont,
als dicke wîse liute tuont,
die ein grôz erbe an kumet
und die wol wizzent waz in frumet.
vil wol siuz allez schafte.
der lîbes zwîfelhafte,
der lac aber stille.
ez was ir aller wille,
die in sâhn ze dirre verte,
daz in got ernerte,
wan er die âventiure brach.
menneclich im wol sprach.
zem besten man in ûf huop.
schiere man ouch den wirt begruop
mit êren wol als ez gezam.
daz liut allez sament kam,
ritter unde vrouwen:
si wolten gerne schouwen,
ob der junge möhte genesen.
si bâten im genaedic wesen
die juncvrowen wît erkant
und verkurn in ir hant
swaz er in ze leide ie getete.
gerne hôrte siu die bete,
diu milte maget ade:
die hete sîn genâde
gevangen dô siun êrst sach.
daz lantvolc allez jach
< dirre wirt ist wol ersetzet.
der in des lîbes hât geletzet,
dem erteilen wir guot unde wîp,
genert im got sînen lîp.>
der vrowen mâge sprâchn ouch daz,
ir gezaeme michels baz
der ritter und ein michel guot,
dan siu dicke widermuot
von ir vetern solte tragen.
dô muoste siun durch nôt verklagen,
sît ez allen liuten wol geviel.
der juncvrowen ir herze wiel
ûf tugentlîche staete.
waz ir sieche taete,
daz wolt siu gerne hân bekort.
noch denne ensprach er niht ein wort.
im wârn diu ougen zuo getân.
idoch durch bezzerunge wân
nam diu hübsche wirtîn
beidiu oley unde wîn
und wuosch im zuo den stunden
sîne trôrige wunden
und verband in wîslîche.
diu maget tugentrîche
begund in allenthalben
meisterlîche salben
mit einer salben alsô guot,
daz im daz verch und daz bluot
eine sölhe hitze gewan,
daz den kampfmüeden man
des lebennes geluste
und er die ougen wuste.
dar nâch schiere er ûf sach
zwîfelîchen unde sprach
< mir ist harte wê. wâ bin ich?
und wie ez stê, des wundert mich.
er begât sîn êre, swer mirz saget.>
des antwurt im diu maget,
diu in hielt in ir pflegen
< gehabe dich wol, tiurer degen,
und enfürhte dir fürnamens niht.
diu âventiure ist ein wiht,
die mîn veter ûz bôt,
und lît von dînen handen tôt
ein der küeneste man,
der ritters namen ie gewan:
daz was lînier der maere.
sîn tôt ist clagebaere:
ich muoz sîn imer riwic wesen.
doch des al ein: maht tu genesen,
sô ist enzwei geteilt mîn sêr.
enhabez niht ringe, degen hêr,
ob ich iht liebes dir getuo,
daz du gedenkest wol dar zuo
und dîn selbes schônest
und mir dâ mite lônest:
daz ist wol mîn wille.
nu swîge vil stille
od rede ab senfticlîche.>
< ich tuon billîche
swaz ir gebietent> sprach der degen:
< ir hân mîn wol biz her gepflegen.>
sô lât iu kurzlîche sagen,
daz in unmanegen tagen
der namelôse genas,
daz im arges niht enwas.
diu handelunge was vil rîch,
die im diu vrowe tegelîch
mit guoten willen scheinde.
dô er genas, wan siu ez meinde
im ze minnen und ze frome,
des was der tiurlîche gome
balt und herzeclîchen vrô.
nu ist ez komen alsô,
daz sich sîn manheit niht verhal
und sîn prîs ûz erschal
allenthalben in diu lant.
sînen kampf sach manic wîgant
und volkes ein michel wunder.
dâ wârn ouch ritter under,
die wâren komen von kardigân:
die sâhn in ouch lînieren slân
und jach ir aller gmeiner munt,
in ward nie bezzer ritter kunt,
daz sich sîn lob alsus für nam,
unz er zer massenîe kam,
der artûs der künic pflac.
dô sprach erec fil de roi lac
< saget uns ieman wer er sî?>
des antwurt orphilet dâ bî
< dar nâch als uns ist gezalt,
sô ist ez der helt balt,
der selbe niht sîns namen weiz.
von môreiz galagandreiz,
der hât sîn immer genuoc.
daz er nu lînieren sluoc
vermezzenlîchen, sô man seit,
daz was ein michel manheit.
er muoz wol getiuret sîn.>
dô wunschte diu künigîn
ginovere, daz siun solte sehen.
dô wart über lût verjehen
obe der tavelrunde,
daz man niender funde
enkeinen degen sô staete,
der ie bezzerz getaete.
dô sprach der künic artûs,
dô er saz in sîme hûs,
ze sînen gesellen über lût
< hân ich deheinen holden trût,
deweder mâc alde man,
dem lôn ich sô ich beste kan,
ob er den helt bringet her.
ez ist mîn oberistiu ger,
möht ich den ritter gesehen,
dem ich der manheit hoere jehen.
man nennt in, und niht anders mê,
wan der stolze degen vonme sê.
er ist durch neizwaz namelôs.>
diu massenîe dô erkôs
wâlweinen den helt balt,
wan er zen tiursten was gezalt,
daz er durch die künigîn
und durch die lieben gesellen sîn
den künec gewerte dirre bete.
dô warp er als er ie tete.
er sprach gezogenlîche
< ich versuoch ez minneclîche
und wilz verdienen immer mêr,
daz der degen alsô hêr
mînes herren hof beschouwe.>
dô enwas dehein vrouwe,
diu zuo den stunden daz vermite,
si enwunschte daz er wol gerite.
zehant leit er sîn harnasch an,
wâlwein der hübsche man,
und reit vorschent manegen tac
hin gegen dâ lîmors lac,
ein burc guot unde vast.
dô was genesen der gast,
der ê dâ was gevangen.
nu lânt iuch niht belangen
eines maeres des iu sagen sol.
vrowe ade schuof ir dinc wol,
sô nie dehein juncvrowe baz.
eines tages siu ûf ir pfert saz,
daz nieman mêre mit ir reit
wan der ritter gemeit,
des si ungern âne rite.
hie vor was ein ellich site,
daz ez dem manne niht was leit,
swâ ein vrowe hin reit,
selb ander oder aleine.
nu pfliget es wîbe enkeine:
si lânt ez durch der manne zorn.
diu juncvrowe wol geborn
wolte gerne süenen
ir vater und den küenen,
der neben ir reit ir vartgenôz:
des weges si lützel verdrôz,
der hin gein den bîgen lac.
dô wunscht der degen al den tac,
daz im got zuo gesande
einen helt, daz er bekande,
waz er an im selben möhte hân.
er jach, er torste wol bestân
einen man, swes sun er waere,
der in dûhte kampfbaere.
deste mêr was sîner manheit,
wan er bî der vrowen reit,
diu zen êren niht was traege.
ob er ie bî ir gelaege,
des enweiz ich niht, wan ichz niht sach.
swaz in sölhes ie geschach,
daz enwas niht offenbaere.
ez waere ein übel maere,
solt ieglîch dinc ûz komen.
dar nâch als ichz hân vernomen,
sô ziuhe ichz ûf der wîbe wân.
nu swîgent, lânt mich fürbaz vân.
dô die lieben geverten
aller müeje sich erwerten
mit freuden maneger künne,
und ir ein niwe wünne
gedîhteclîche unde ebene pflac
und ez ieze was mitter tac,
dô reit über ein breide
gegen einer wegescheide
wâlwein, dem al diu welt wol sprach.
als unser friunt daz gesach,
dô wând er vinden sîne ger.
vor freuden warf er ûf daz sper
und leisiert über die plâne.
der helt von britâne,
der wartet im vaste,
daz im ein are glaste
von golde ab dem schilte.
dô dâhte der milte
< ditz mac wol sîn der wîgant,
durch den ich ûz bin gesant.>
von sage hât er in bekant,
wan sîn zobelîner rant
der was gar zerhouwen.
hie mugent ir wol schouwen,
daz wâlwein harte hübsch was.
er stach daz sper in daz gras
und leinde sînen schilt dran.
dâ mite reit er für sich dan,
daz er den helm abe bant
unde fuort in an der hant.
ân allerslahte klupfen
liez er nider die kupfen,
daz der wîcspaehe
deste baz gesaehe,
daz er ze den zîten
mit im niht wolte strîten,
und er sich im niht werte.
der vrouwen geverte
der jach, ez waer im ande.
in dûht ein michel schande
der gewerp des herre wâlwein pflac;
doch bôt er im guoten tac,
als in sîn zuht stiurte.
wâlweinen niht betiurte,
er neic im schône derwider.
der stolze ritter vrâgt in sider,
waz er maeres sagete.
wâlwein niht gedagete
< ich enweiz niht maeres wan guot
und hân ein vroelîchen muot
und einen lieplîchen wân,
daz ich iuch nu funden hân.
iwer tugent hoer ich loben genuoc,
sît ir der lînieren sluoc,
dâ ir begiengent ellens kraft.
nu vernement mîne botschaft.
iu hât enboten verre
der künec artûs mîn herre
und al diu massenîe sîn
und ze vorderst diu künigîn,
daz ir si geruochent sehen.
ich wil iu waerlîche jehen,
ob ir dar kêret,
ir werdent wol geêret
von rittern und von vrouwen.
ir mugent dâ manec dinc schouwen,
des iuch niht darf erdriezen.
ouch sulnt si geniezen
wider iu ein teil der reise mîn,
sît ich ir aller bote muoz sîn.>
dô sprach der vremde ritter sân
< herre, ezn waer niht wol getân,
daz ir mich mit disen dingen
ze maere woltent bringen.
ob ich alsus mit iu füere,
swer daz saehe, der geswüere,
deich iwer gevangen waere.
ouch wiss ich gerne ein maere,
ob es iuch niht verdrüzze,
war an iwer der künec genüzze,
solt ir ein sô übel herre sîn,
daz ir mich über den willen mîn
ihtes betwingen woltent.
dêst wâr ir ensoltent
wider mich die rede niht hân getân.
daz ich iuch hiut gegrüezet hân,
daz ist immer mîner leide ein.>
dô sprach der stolze wâlwein
< ez ist ein wîslîcher muot,
swelch degen frümeclîchen tuot,
daz ez in niht geriuwe.
ûf mîne triuwe,
daz wâren ie die sinne mîn.>
< herre, lât die rede sîn>
sprach der vrowen vartgenôz:
< wan mich nie nihtes sô verdrôz
sô guoter rede âne werc.
waert ir groezer danne ein berc,
ich müest ê mit iu strîten,
dan ich iender wolte rîten
wan dar mich mîn vrowe hieze.
ich fürhte, si verdrieze
der maere der wir hân gesaget.>
< entriwen nein ez> sprach diu maget:
< ez ist billich unde reht,
daz ein ieglîch guot kneht
sîne botschaft sô bewende,
daz er wizze an ein ende,
wie er antwürt oder wes.>
wâlwein genâdet ir des
und vienc sîn rede wider an.
er sprach< gedenkent, frumer man,
swer mînes herren hof niht siht,
der enist vollekomen niht
in allen disen landen.>
< nu weset niht enblanden;
daz verdiene ich gerne ze aller zît:
jo enweiz ich niht wer ir sît>
sprach der ritter vonme sê.
< ich bit iuch, und nihtes mê,
lât mich mit mîner vrowen varn
und müez iuch der rîche got bewarn,
wan ich enwil mit iu niht.
geloubt mir einer geschiht:
ich enmac ze britân nimmer komen
ê ich andriu maere habe vernomen.>
dô sprach der ritter, der in luot
< warumbe, herre? da ist doch guot.
sî ez mîner vrowen wille,
sô swîgent eine wîle stille
und lânt mich reden fürbaz.
ir sprâchent niwelingen daz,
ir enwistent wer ich waere.
möht ich nu mîniu maere
iht gebezzern dar an,
sô bin ich ein der man,
der sich iu nennet âne schame:
wâlwein sô heizet mîn name,
des küneges artûs swester barn,
und bin durch guot nâch iu gevarn,
oder mich triuget mîn wân.
ob aber ich vermisset hân,
daz ir sît ein ander wîgant,
daz ich dan mîn helm ie ab gebant,
daz ist mir inneclîche leit,
wan ir hântz lîht für zageheit.>
des was der stolze ritter vrô
und dâht in sîme muot alsô
< hie bin ich êrst zuo komen
eim ritter biderm unde vromen.
ichn gehôrt nie nieman baz geloben
und wolte namelîchen toben,
ich enversuochte mîne kraft.
und wird ich an im sigehaft,
des hân ich immer mêre
beidiu prîs und êre.
ob ab er mir an gesiget,
daz ist daz mich unhôhe wiget
und ist ouch wunder enkein.>
er sprach< lieber her wâlwein,
ich wil iu sagen mînen sin.
ir endurfent ruochen wer ich bin.
ir hânt mich lîhte unrehte ersehen.
sît iu sô leide sî geschehen,
daz ir den helm hânt abe genomen,
sô mugent irs schiere wider komen.
nement den schilt und iwer sper.
ich wil erteilen, daz er
gunêret sî immer mê,
swer disses strîtes abe gê.>
der rede schamte sich der bote.
er begunde vlêhen gote,
daz er im sîn êre behuote.
er sprach< mir wart nie ze muote,
daz ich ein man iht entsaeze,
swie vil er sich vermaeze.
ouch möht mîn vrowe wol jehen,
die wir hie gegenwertic sehen,
daz ich waer ein hellezage.
geloubent mir daz ich iu sage,
ê ich entwîche einen fuoz,
daz ich ê zwâre sterben muoz.>
wâlwein den helm ûf bant
und nam ouch sînen schilt zehant:
ze strît er sich bereite.
sîn vîent ouch niht beite,
er enwarnete sich dergegen.
von nîtlîchen sporslegen
begundens dors biuschen.
dô liezens dar riuschen
mit erbolgenme muote.
die degen alsô guote,
diu sper si vaste stâchen
durch die schilte daz si brâchen
und zersprizzen ze unmâzen.
diu ros in ouch gesâzen
ûf die hehsen dernider.
schire wârens ûf wider,
als si ir herren leiten.
die ritter niene beiten,
si begunden sich sêre houwen.
daz erbarmet die vrouwen,
wan si nîtlîche riten
und mit sölhem muote striten,
als in beiden waere
der lîp ze nihte maere.
ouch buten si die schilte dar
und zerhiwen die sô gar,
daz si an in kûme gehiengen.
manegen slac si enpfiengen.
unlange si sich sûmden:
diu ros von müede schûmden
mêre dan si waern gewon:
dô erbeizten si dervon
und liufen beide ein ander an,
wâlwein und der küene man,
den des kampfes niht verdrôz.
krûtes wart diu erde blôz,
wan si vertrâtenz in den hert,
her slahende und hinwert,
dô si ein ander umbe triben,
wan si den swerten niht entliben,
diu si in den handen truogen.
si stâchen unde sluogen
ein ander nîtlîche.
wâlwein der tugende rîche,
der gevorhte nie sô sêre
sîner weltlîchen êre:
er vaht ein teil mit zwîfelslegen.
dô begunde der junge zuo legen:
sich iteniuwete sîn kraft.
er sluoc mit sölher degenschaft
ûf die herten ringe,
als fiurîn urspringe
dâ waeren ensprungen.
von den helmen drungen
di geneister, wan er balde vaht.
dô si iezuo striten in aller maht,
dô liuf zuo in ein garzûn.
scharlât was sîn schaprûn
und was in alle wîs sîn cleit
als eins hübschen knappen, sô man seit;
wîz hantschuohe, niwer huot.
er sprach ze den helden alsô guot
< ich enwil enwedern ûz scheiden,
wan ich gebiut iu beiden
von den besten vrowen, die nu lebent,
den guote liute lop gebent,
daz ir daz vehten lâzent stân,
des ir vil hânt getân:
wan maezic lob dâ von geschiht,
sô ez niht wan einer siht
in dirre wilden wüeste.
getorste ich unde müeste,
sô valscht ich iuch vil sêre.
welt ir prîs und êre
und grôze manheit bejagen,
sô wil ich iu ein maere sagen,
wâ ir des vil mugent begân:
beidiu stechen unde slân,
des werdent ir vil wol bereit
nâch ritterlîcher saelikheit:
und ist ein lobelich getât,
swâ man iht guotes begât,
daz ez wol mugent schouwen
ritter unde vrouwen.
hoerent wie ich daz meine.
ichn sagez iu niht aleine:
unser sint wol hundert gesant
allenthalben in diu lant
nâch guoten rittern unde fromen.
einen turnei hât genomen
der künic lôt von johenîs
wider gurnemanz den fürsten wîs,
einen tiurlîchen degen.
si hânt sich beide des verpflegen,
daz si den turnei wellen wern.
ir enweder mac enbern
drîer tûsent ritter oder mêr,
ân ander wîgande hêr,
die ûf minne und hôhen muot
zinsent lîp unde guot:
der wirt waetlich manic schar.
der künic artûs kumpt ouch dar
mit allen di er gewinnen mac.
swer ie turneie pflac
oder nu lebet in ritters namen,
der mac sich unmaezlîche schamen,
swenne er disen hof verlît.
ob ir guote liute sît,
sô scheident iuch ûf selhen wân
dar nâch als iu gesaget hân.>
dô er alsus gesagete,
wâlwein der unverzagete
der antwurt im vil schône
< nâch guoter wîbe lône
wil ich gewerp immer hân
und wil mîn vehten lâzen stân.
sît ich sô tiure bin besworn
bî allen vrowen wol geborn,
sô verdient ich ungern iren haz.>
der vremde ritter sprach ouch daz
< swaz mîn her wâlwein tuot,
der ist sô hübsch und sô guot,
des volge ich, wan daz ist reht.>
dô vrâgten si den hübschen kneht,
daz er in lieze werden schîn,
wâ der turnei solte sîn.
er sprach< merkent waz ich sage:
von dem naehsten mântage
dar nâch über drî wochen
ist der turnei gesprochen
ûf den gebannenen clê
bî der niwen stat ze djoflê.
ich sag iu von der selben maten.
dâ vindet menlich sînen gaten
swes sô man tuon wil,
beidiu ze ernst und ze spil.
vehten, rennen, springen,
loufen, schirmen, ringen,
zabeln unde kugelspil,
rotten, gîgen, harpfen vil,
und krâm allerhande
von alder welte lande,
daz vint man tegelîches dâ,
mêr dan iender anderswâ:
des ist der turnei dar geleit.
da ist aller slahte hübscheit.
daz velt ist breit unde sleht.
dar kumpt manic guot kneht
durch lop und ûf gelückes wân.
sît ich mîn hern wâlwein funden hân,
sô bin ich wol heime.
daz ich in sô lancseime
hân erkant, daz ist mir zorn:
wan ezn wart nie ritter geborn
an den êren alsô staete,
der sô gerne wol getaete.>
dirre betschelier gemeit
hât die ritter bereit
maere maneger hande.
wâlwein sich des mande,
und was sîn laden aber grôz.
er bat der vrowen vartgenôz,
daz si gesellen waeren
unde niht verbaeren
den turnei und die ritterschaft.
< diu rede ist unendehaft>
sprach der kindische helt:
< ob ir mirs gelouben welt,
sô enmac ich ze disen zîten
mit iu niht gerîten.
daz enpfâhent niht für unwert.
swes anders iwer wille gert,
des sint ir an mir bereit
durch iwer grôze frümikheit.
ich sol iu dienen unz ich leben
und wil iu mîne triwe geben,
der êren pfant daz meiste,
daz ich iu gerne leiste
gesellenclîche staete.
ob ich mîn dinc haete
dar nâch gesetzet als ich sol,
sô enmöht mir nimmer sô wol
geschehen als daz ich mit iu rite
unde niht des vermite,
des ir an mich muoten.>
sus wurben sie guoten
mit reiner gepflihte.
als dô wâlwein ze nihte
enfromet sîn langiu bete,
vil hübschlîchen er tete.
dô er in mit deheinen dingen
ze karidôl mohte bringen,
dô erbôt erm michel êre
und ouch der vrowen hêre.
mit minnen schiet er von in dan
und seite von dem vremden man
vil lobelîcher maere,
daz er der tiurste ritter waere,
ân alle karge liste,
den er iendert lebendic wiste.
des wunderte balde
beidiu junge unde alde,
man und wîp gelîche,
in des künec artûses rîche,
daz er niht wolde schouwen
ritter unde vrouwen,
die zem hôhsten prîse wârn behart.
durch nieman liez er sîne vart,
ê er mit der vrowen heim reit.
dâ schein wol sîn saelikheit,
als ich iuch berihten sol.
man enpfienc in inneclîchen wol
und bôt ez im michels baz.
der vrowen vater liez al den haz:
er tet im durch der tohter bete
lîp guot und swaz er hete.
des leibt der gast ân argen zorn,
wan er was saelic geborn.
man fuor im senfteclîchen mite.
dô er gesach den lantsite,
dô marct ern alze guote.
eines tages wart im ze muote,
daz er den turnei wolte sehen.
sîner vrowen muost er des verjehen.
in rou daz er niht was geriten
durch hern wâlweines biten.
ze der reise gert er stiure:
diu wart im untiure.
im gewan diu vrowe wol gemuot
zwei stolziu ros unde guot
zuo dem sîm daz er dâ reit.
fünf unt zweinzic knappen wol bereit,
der enmoht er niht enbern,
mit starken wol gevarten spern.
der helt bedâhte sich enzît.
niezwie manegen samît
und rîche zerunge
gwan im diu vrowe junge,
wan er ir ze herzen lac.
vrowe ade sîn vil wol pflac
beidiu spât unde fruo.
siu schict im ouch ir bruoder zuo:
der was geheizen diepalt.
swaz uns von knappen ist gezalt,
daz ist wider in ein wint.
er was ein wîse hübschez kint,
mit manegen tugenden behaft,
wol gezogen und êrhaft.
ze britân was im wol kunt.
er was ouch ze maneger stunt
bî grôzen turneien gesîn.
in zôch der milte buroîn,
der herzog von dem wîzen sê.
dâ von wiste er künste mê
dan dehein sîn genôz.
den knappen lützel verdrôz,
er endiente vaste
dem ellenden gaste,
der mit sîner swestr geriten kam.
swes in ze habenne gezam,
des gewan der vremde ritter vil,
beidiu ze ernst und ze spil.
nu nâhete balde der tac,
ûf den der turnei gelac
mit rîcher gastunge.
dô sprach diepalt der junge
zuo dem lieben herren sîn
< nu sît ir nâch dem willen mîn
und nâch mîm wâne harte wol
bereit, als ein ritter sol:
des sul wir rîten nu zestunt.
mir ist der wec wol kunt.
es ist zît, welt ir den turnei wern.>
dô enwolt vrowe ade niht enbern,
siu enfüer mit ir gesellen.
durch waz solt ich iu zellen,
wie lange se wâren under wegen?
si kômen dâ si manegen degen
funden mit übermuot.
maneger pavelûne huot
sâhens vor in schînen.
der künec lôt mit den sînen
der hete des veldes vil belegen
unde het sich des bewegen,
daz im nieman möhte widerstân.
diu stat, von der ich ê hân
geseit, djoflê diu rîche,
in der lac schallenclîche
gurnemanz mit sînen gomen.
im was manic ritter komen,
muotwillaere und gesellen.
von dem künec artûse lânt iu zellen
und von den sînen, der er pflac.
ûf eime schoenen bühel er lac,
einsît an dem velde.
ez schein an sîm gezelde
sîn tugentlîchiu hôhvart.
swaz uns ie gesaget wart
von pavelûne rîcheit,
sô endorfte mit der wârheit
nie kein bezzere werden
geworht ûf al der erden.
dô sich der hof mêrte,
diebalt für kêrte
zeime sînem kunden.
er gewan ze den selben stunden
ein herberge inme palas,
der vornen in der bürge was,
ze gemache in alle wîs gelegen.
dâ erbeizte unser degen
und diu vrowe wol getân.
ir sult daz wizzen sunder wân,
ir reise enwaer niht guot vermiten.
nu ist diepalt ûz geriten
und vrâgete maere schône.
dô was ez nâch der nône.
engegen der vespereide
riten über jene heide
dort zwêne, dâ her drî.
etslich tôre was dâ bî
und manege die des gerden,
daz si âne wolten werden
ir sper gefuoclîchen.
dô begunde wider strîchen
diepalt mit sînen maeren.
ern mohte niht ervaeren
sînen herren vermezzen,
wan er was ûf gesezzen,
dô in belanget der zît.
er het ein grüenen samît
ze einer banier gemaht.
mit dem selben was bedaht
ouch sîn ros dem küenen.
er het ein krâmschilt grüenen
durch die unkünde genomen.
nu sach er diepalden komen:
dem begegent er an der strâze,
mit knappen guoter mâze,
die etwaz wolten bejagen.
der knappe begunde im sagen
von den gesellescheften.
< irn sulnt iuch niht beheften,
ê daz irz allez hânt bekort.
der künic artûs lît dort
mit al der massenîe sîn.
di vermîdent, dêst der rât mîn:
wan dâ ist kraft und manheit.>
der vremde helt dô für sich reit
dar im was widerrâten.
nu losent, wie si im tâten.
als in diu massenîe ersach,
keiîn güfteclîchen sprach
< ob irs alle wellent jehen,
sô hân ich einen gouch ersehen,
der gegen uns ûf warf sîn sper.
nu tuont ein wênic des ich ger,
büezt mir mînen gelust
und erloubent mir die êrsten just.
ich wil den tumben bestân.
lânt mich daz ros vor ûz hân.
swenn ichz im abe gewinne,
ich teile dan mit minne
sîn harnasch und swaz er hât.>
di gesellen lobten die getât
und heten gerne doch gesehen,
waer im ein unêre geschehen,
wan er sich spottes an nam,
der nie staetem man gezam.
her keiîn ûf sîn ors gesaz
und hiu ez ie baz unde baz.
er vorht, der vremde wancte,
der im doch engegen sprancte.
er stach hern keiînen sô,
daz im die füeze harte hô
ûf ze berge kaften
und dem zalehaften
daz houbet gein der erde fuor.
ez was ein horwigez muor,
dâ diu just zem êrsten geschach.
durch des truhsaezen ungemach
wart ez dâ namelîch erhaben,
wan er viel in einen graben,
daz imz hor durch die ringe dranc.
beidiu der val und der stanc
heten in getân vil nâch enwiht.
dô lachten von der geschiht
alle die ez gesâhen.
sîn gesellen ouch des jâhen,
daz si in des teiles liezen vrî.
nu was ouch diepalt dâ bî,
der wol sîns herren goumde:
daz frömde ros er zoumde,
daz der arcsprechende reit.
doch was sumelîchen leit
keiînes schumpfentiure.
ein dietdegen tiure,
der was hübsch unde snel,
der hiez iwân de nônel,
der kêrte von den sînen dan
und rant den jungen ritter an
und fuor ein teil unschône.
dâ von wart im ze lône,
daz in der vremde ritter stach,
daz man in verre vallen sach
von dem rosse unwerde.
er kom alsô zer erde,
als er niht beine haete.
dô sprach der êren staete,
artûs, der künic rîch,
< dirr ritter wil uns alle gelîch
ze grôzeme laster bringen.
möht im misselingen,
daz wurb ich gern in allen wîs.>
dô sprach der marcgrâve wîs,
des hûs stuont bî der lîle,
< mir ist hiut alle wîle
ditz laster und der schade zorn.
wir hân zwei guotiu ros verlorn.
gevâh ich in, diu giltet er.>
dâ mite warf er ûf sîn sper
und sprancte von den sînen.
dô liez aber schînen
der grüene ritter, wer er was.
er stach ouch disen ûf daz gras,
der ê sich dâ übr in vermaz.
diepalt sîn selbes niene vergaz:
als iegelîch ritter nider kam,
zehant er daz ros nam
und fuort ez balde sînen wec.
dô daz gesach der milte erec,
dô tet er als ez im gezam:
den schilt er ze halse nam
und ein gezimieret sper.
diepalt brâhte ouch einz dâ her:
daz enpfie sîn herre küene.
der schaft was ouch grüene,
dem andern wâfen gelîch.
dô sprach mennegelîch
< swie ez her nâch ergât,
dirre grüene ritter hât
daz beste hînaht getân.
mac er erecke vor enthân,
entriwen sô ist er niht sô swach,
alsô in keiîn ersach.>
hie mite liezen si diu wort
und kaften wider unde vort,
wie ez ergân solde.
erec niht beiten wolde,
wan er grôzer liste wielt.
den zoum er zuo ime hielt
und lie sîn ros ensprungen varn.
des begunde der grüene ritter warn
und was im ernst unde gâch.
si kômn ein ander sô nâch,
daz si diu sper stâchen
durch die schilte daz si brâchen
und gesâzen beide vaste.
erec und dem gaste
brâht man zwei anderiu sper.
den vremden dûhte daz er
ze sanfte waere dar komen.
die zwêne tiurlîche gomen
die begunden justieren,
sunder faylieren,
biz si zehen sper vertâten
wider ein ander und doch hâten
dar zuo geslagen manegen slac.
dô enwolt erec fil de roi lac
dar niht mêre, ist uns geseit.
der künic artûs dô reit
und sprancte mit den sînen dar.
des nam der grüene ritter war
und entweich in sîne lezze wider.
mîn her wâlwein kom sider,
der ie mit tugenden was behaft.
er was schowen die ritterschaft.
als schiere man in liez enstân,
wiez sînen gesellen was ergân,
des antwurt er zehant
< daz ist der selbe wîgant,
von dem uns dicke ist gesaget,
der sô manegen prîs hât bejaget.
ûf der erden lebet niht sîn gelîch:
er ist küene und aller saelden rîch.>
si lobten alle sîne maht.
noch dô vor der selben naht
bejagete sich der küene
mit sîme schilte grüene
ûf dem velde in alle wîs,
daz er êre unde prîs
ze herbergen brâhte
und man sîn sît gedâhte
ze aller slahte frümikheit.
wâlwein vorschende reit
zuo den vremden gesinden:
er wolte gerne bevinden
den helt an tugenden ûz genomen.
swar er danne was komen
zuo den rittern, sô sprâchens ie
< er was niuwelingen hie
und hât uns grôzen schaden getân.
im enkan nieman vor enthân.
er würket vreislich inban
und ist ein unmüezec man.
swie ez morgen gevar,
er hât vil nâch ir êre gar,
die hînaht ûz kâmen
und schilt ze halse nâmen.>
ez was alsô ergangen,
daz er hete gevangen
niht wan einen staeten helt,
von dem uns dicke ist gezelt,
daz er ein der tiurste wolte sîn,
mit den liehten schenkeln her maurîn.
den vienc er niht wan umbe daz,
daz man wiste dester baz,
daz er mêr wol hete getân.
den gevangen sant er sân
sîner vriundîn reine.
der gewin was ouch niht kleine,
den sîne knappen nâmen,
sô die ritter nider kâmen,
die ir herre von den rossen stach.
sînen schilt man wol zerhowen sach,
dürkel in manic ende.
daz der ellende
sô manic sper brach enzwei
und doch von dem turnei
mit êren fuor und âne verlust,
daz er begie sô manege just,
michel wunder dâ geschach,
wan er dâ vor nie gesach
vier man mit ein ander strîten.
nu sul wir in lâzen rîten
ze herberge unz morgen fruo,
und sehent danne waz er tuo.
ze ruowe schuof er sîn gemach.
nu merkent rehte wie er sprach
< sît nieman weiz, wer ich bin,
sô ist daz harte wol mîn sin,
daz ich mîn gewerp nieman sage.
diepalt, morgen als ez tage,
sô brinc mir einen schilt wîz.
dar zuo brüeve in allen vlîz
ein banier wîz von sîden.
du ensolt daz niht vermîden,
mîn wâfenroc sî alsam.>
diepalt ein wîzen samît nam
und macht ein kovertiure guot.
er was hübsch unde fruot,
wan im êre wol behagete.
morgen als ez tagete,
dô het erz allez bereit
ze rehter gelegenheit
nâch sînes herren gebote.
nu bevalch sich dem rîchen gote
der wîze ritter vrüeje,
daz er im vor aller müeje
des tages behuote sîn leben.
dar nâch hiez er im geben
einen turneischen imbîz:
wan im stuont aller sîn vlîz
an justiern und an strîten.
er begunde ûz rîten
da er sîner ougen wünne sach,
sô jener disen nider stach.
daz was im vil genaeme.
wenne der grüene ritter kaeme,
des warte manic helt gemeit.
der wîze dô niht enbeit,
er nam dem grüenen gar daz wort
und kêrte wider unde vort
da er hôrte kroigieren.
er begunde justieren
und machte satel laere.
als es vermisset waere,
sô stach er manigen dernider.
wer solte setzen sich derwider,
wan sîn gelücke nie vergaz?
man sprach dem wîzen ritter baz
danne man dâ ieman tete,
wan er wol geriten hete.
er stach manegen ûf daz gras
und enruohte wer in ûf las.
ern wolt des morgens nieman vân.
beidiu an stechen und an slân
het er sînen vlîz behart,
unz er ein teil müede wart.
dô wolt er eine küele vân
und etslîche ruowe hân
und kêrt ûf eine plâne.
dâ lac von tumâne
grâve ritschart ein milter helt.
hundert ritter ûz erwelt
die heten under in gesworn
und in ze herren erkorn,
daz si under sîner banier riten.
dise heten alle wol gestriten
und wârn ouch sêre geslagen.
in was in den zwein tagen
gevangen zweinzic ritter abe.
des was ir vreude und ir habe
deste minner, sô si jâhen.
als die unsern friunt gesâhen,
daz im daz houbet bar was,
dô luodens in an daz gras.
ûf sprungens alle gelîche
und schanctn im minneclîche
in eime kopfe guoten wîn.
er muost in willekomen sîn,
wan si sageten im ze maere,
daz ir rede niht anders waere
wan daz si alle mit ir künsten
sînes lîbes wünsten.
si sâhn in zwischen den scharn
des morgens ritterlîche varn:
des was ir dienst im gereit.
schiere was ouch im geseit
ir schade und ir geverte.
dô sprach der unverherte
an lîbe und an den êren
< welt irs iuch niht behêren,
sô lânt mich iwern gesellen sîn.
ich ziuhe ez ûf die saelde mîn,
daz ich iu gerne wil gestân.
got lâz ez uns ze heil ergân.>
des wârens alle samet vrô.
grâve ritschart hiez dô
ein vremde banier binden an.
nu sâzen ûf die küene man
und genuzzen ir gesellen:
wan der begunde vellen
die vînde strôdicke.
er sluoc, daz fiures blicke
hôhe von den helmen vlugen.
swâ die sîne hin zugen,
dâ zoumdens unde nâmen.
sô si wider ûz kâmen,
sô was in spotes âhte
der niht wan einen brâhte.
er sluoc sô sêre den man,
daz er sich lützel versan,
war man in treip oder zôch.
den wîzen ritter maneger vlôch,
der anders küene was genuoc,
wan er sô nîtlîche sluoc.
alle ervorhten sie daz.
des tages im nieman vor gesaz,
der im ze rosse widerreit,
niht wan karjet, sô man uns seit:
der gesaz im zeime stiche.
wie schiere er von im striche,
des endarf nieman vorsche hân.
er enwolte sîn niht mêr bestân.
daz was ein michel wîsheit.
als im karjet entreit,
dô bestuont in zehant
ein herzoge wîte erkant,
der wolte prîs an im bejagen.
er was von wâlest, hôrt ich sagen.
den übersluoc der wîze
und warp mit allem vlîze,
daz er den fürsten gevienc.
als schiere daz ergienc,
den antwurt er sîner vrouwen.
daz si wol möhte schouwen,
daz er an si gedaehte.
als es dem âbent naehte,
dô schuof der wîze ritter daz,
daz grâve ritschart fürbaz
über hundert ritter drîzec vie,
als die naht ane gie:
die antwurt man diepalde,
beidiu junge und alde,
durch sînes herren êre.
doch nam er ir niht mêre
wan als ez guot was getân.
di gesellen wolten ouch enstân,
wer der wîze ritter waere.
der recke sprach< ditz maere
wirt iu sô lîhte niht gesaget.
morne fruo, als ez taget,
kum ich gerne, sol ich leben.
dâ mite lânt mich got ergeben
und mit iwern hulden rîten.>
die sporn satzt er ze sîten
und reit ze herbergen.
daz tet er niht durch bergen
wan daz in dûhte ein schande,
daz ern selbe niht erkande.
ern wolt ze rede werden niet.
mit urloube er dannen schiet.
und wizzent wol, swie gern er vaht,
er gewan ein wünneclîche naht.
an dem driten tage fruo
dô reit manic banier zuo
ûf daz velt ze djoflê.
grâve ritschart, von dem ich seit ê,
der wânde vinden vil bereit
sîn âbentlîche saelikheit.
durch daz huop er die ritterschaft
mit starker übermüete kraft:
wan im was wol gelungen.
die schilte für sich twungen
beidiu die sîne und ouch er.
si zerstâchen manic sper
und riten sô daz nieman baz.
dâ von wart im ouch gehaz
wâlweines vater, der künic lôt.
sînen rittern er gebôt
und bat daz wurde gerochen
daz sime vil abe gebrochen
des âbendes hâten.
als daz wart gerâten,
dô was ir vil die des geswüeren,
daz si wânden besnüeren
den schädelîchen wîzen degen.
als es dem künege was verpflegen,
des wart ein puneiz erhaben,
niht verre von dem burcgraben,
des liehte helme wurden schart.
dô verlôs grâve ritschart
sîner geselln ein michel teil:
den liez man niht sô vil ein seil:
des wart der grâve erbliuget.
ob uns daz liet niht liuget,
sô enthielt sich mit müezikheit
der von dem uns ist geseit,
des schilt gester wîz was
und dâ vor grüene als ein gras.
der fuorte hiut als er gebôt
ein banier und einen schilt rôt,
und ist ander sîn gezoc,
kovertiur und wâfenroc,
ein saben rôt von golde.
dô tet er als er solde:
sîner triwe er niht vergaz.
ûf sîn ros er gesaz,
daz er brâhte von dem mer.
er reit ûz in daz her,
daz er niht ê erwant,
ê er grâven ritscharden vant.
der claget im sîn ungemach.
der rôte ritter dô sprach
< wol dan! versuochen waz wir megen
getuon mit stichen und mit slegen.>
dâ mite liezens strîchen dar
ûf die dickesten schar,
dâ man die meisten herte vant.
dâ was der turnei als ein want
stênde worden gein in.
des nâmen grôzen gewin
die mit dem rôten ritter riten,
wan si baltlîche striten,
sô daz die vînde wichen.
manegen si bestrichen,
der sô sêre was geslagen,
daz er muoste verzagen.
hie vie ritschart der helt
ahtzehen ritter ûz erwelt,
und riten aber anderswar.
ob ich ez iu gesagen tar,
swâ der degen milde
mit dem rôten schilde
hin mit den sînen sprancte,
daz her von im wancte
als cleine vogele von dem arn:
di enwaenent niender sich bewarn
ê si erstieben in die hecke.
unser helt der was ein ecke
und ein guot urliuges tür.
swen er gevazte für,
der enwânde nimmer genesen.
ê ez miter tac mohte wesen,
dô wâren sîne gesellen rîch,
die ê den grôzen beswîch
vor sîner künfte dulten:
vil wol si geschulten
den nît der nieman lâge wert
wan der tugende und êren gert.
nu hoerent, lânt iu zellen
von unserme gesellen.
der turnierte balde,
unz beidiu junge und alde
marcten sîn gebaere
und wurden im gevaere.
des wart dâ schaden vil genomen.
nu was ein ander fürste komen
durch gewin ûf die selben maten:
der het gerech ze allen staten
zweihundert ritter wol gemuot:
er selbe was ein degen guot
und was des grâven künne.
dô er gesach die wünne
und die grôzen saelikheit,
swâ der rôte ritter hin reit,
daz ez allez was verlorn,
dô reit der fürste wol geborn
zuo dem grâven unde baten,
daz si stüenden ze staten
ein ander mit ir banieren zwein.
dô wart des ritschart enein,
daz ez in daz beste waere.
wan ez was ein ellich maere
und retten al die ritter daz,
daz ez der vremde taete baz
dan ieman ûf dem velde,
und vermârt in ouch melde,
daz ez allez ein man solte sîn
der in den tagen allen drîn
sô manegen het erschellet.
nu hât er sich gesellet
und rît den vînden nâhen bî.
dâ zoum in derder from sî.
hie wart gestochen und geslagen,
daz man ez lange möhte sagen.
si gemischten sich in beide sît.
ûf gewin und ûf nît
vlizzen sich die snellen.
man hôrte lûte schellen
slege und schefte brechen
und sach dernider stechen
manegen tiurlîchen degen.
diu ros liufen an den wegen
irre und herren laere.
ich sage iu daz ze maere,
daz unser helt bejagete
den prîs von deiz tagete
unz ez verre naht wart;
und vie grâve ritschart
guoter knehte als vil,
daz ich ez iuch verswîgen wil:
man geloubt mirs lîhte niht.
nu gefuocte sich daz von geschiht,
daz wâlwein der küene man
und unser vriunt ein ander an
geranden unde stâchen,
daz in diu sper brâchen,
und vâhten wol. des was niht lanc,
ê man die degen underdranc.
des muoste maneger komen ze nôt.
dô sach der milte künec lôt,
wie sêre der rôte ritter sluoc.
sîn baldez ellen in dar truoc,
daz er ein sper ûf im zerstach.
der vremde sich alsô gerach,
deiz im niht stuont vergebene.
er marct in ûz vil ebene
und greif im in den zoum sîn.
hie solt êrst werden schîn,
wie lieb ein frumer herre sî.
die sîne wârn im nâhe bî,
mit triwen, âne valschen wanc.
dô wart der groeste gedranc,
dâ von ich ie gehôrte sagen.
welch ritter solte dâ verzagen,
dô der künic was in nôt?
dô wart von bluote harte rôt
manic ros unde man.
der vremde ritter began
slahen sô vreislîchen,
daz im muose entwîchen
an swen er sich bekêrte.
sîn saelikheit in êrte,
daz ez im sô wol ergienc,
daz er wâlweines vater gevienc
und zôh in von den sînen dan.
als daz der êren gernde man,
der künic artûs bevant,
dô kom er rûschende zehant
und begund die unser bestân.
dô wart dâ êrst wol getân.
wan iu ist ofte geseit,
wie wol die massenîe reit,
der artûs der künic wielt.
doch dês al ein, hie behielt
unser helt daz beste wort,
wan er vil het gewort
über al die ritterschaft.
er tet sô vil mit sîner kraft,
daz sô maneger wart geletzet,
daz dervon wart ûf gesetzet
der turnei, der noch siben tage
solte weren nâch der sage,
als er was ûz gesprenget.
waz touc daz maere gelenget?
diu ritterschaft sich zerlie.
nu gehôrtent ir nie
sô manege vorsche sô dâ wart,
wâ der grâve ritschart
und der guoter ritter waere.
dô saz der êrbaere
in des grâven zelde.
er enwolte von dem velde
in die stat ê niht komen,
ê daz er haete vernomen
maere maneger hande.
den künic lôten er sande.
sîner vrowen durch ir êre.
er twalte dannoch mêre,
unz in gesach manic schar.
durch hübschen ritens alle dar
als zeiner juncvrouwen.
der künic artûs muos in schouwen
ze diu daz ern erkande,
den helt, der sich niht nande.
wâlwein mit sîme herren reit
und manic ritter gemeit:
die wurden alle enpfangen wol.
swaz man von spaehen maeren sol
deweder singen oder sagen,
der muoz ich vil von in verdagen,
wan einz, daz lânt iu zellen:
unserme gesellen
dem bôt man grôze werdikheit.
wâlweine waere ouch liep geseit,
war sîn vater waere komen.
< geselle, sît got willekomen!
ich zeigen iu vor dirre naht>
sprach der helt der gerne vaht.
si wâren beide ein ander vrô.
der künic artûs luot in dô
hin heim, den vremden jungelinc.
< herre, mir stânt mîniu dinc
sô niender> sprach der helt balt.
dô waere in allen liep gezalt,
wie ez umb sîn sache möhte gestân:
wan er was sô wol getân
und schoener zühte rîche
und gebârte minneclîche,
daz im ze keinen stunden
die liute niene kunden
verzîhen der ougen.
über lût noch tougen
gewarp er valschlîchen nie,
dâ von ez im doch wol ergie.
mîne friunt ich niht verhil,
daz unser helt rîten wil
ze sîner vrowen in die stat.
zehant er im gebieten bat
die ritter al gelîche
und schiet er minneclîche
von in, als ez im gezam.
hern wâlweinen er zuo im nam
und fuort in dar, daz er des jach,
daz er nie mêr gesach
sô stolze kemenâden.
dâ vant er vrowen aden
und maurîn und den herzogen
und sînen vater wol gezogen.
der saz bî sîner vriundîn:
diu enpfienc wol den gesellen sîn.
ich endarf iu sagen niht mêre,
siu bôt im al die êre,
die siu kunde erdenken:
siu hiez im balde schenken
unde satzt in zuo ir nider:
siu gap im sînen vater wider
und die gevangen beide.
des strîtes an der heide
des wart ouch dâ vergezzen niet.
wâlwein sô von ir schiet,
daz im geviel nie vrowe baz.
sîn geselle claget ouch im daz,
waz im ze plûrîs was geschehen.
er begunde im offenlîchen jehen,
daz er durch daz dar wolte varn.
er sprach< wil mich got bewarn,
daz ich mîns willen iht gefrume,
sô wizzest wol, daz ich kume
und sueche dich swâ du bist.
wan mir wol ze muot ist,
daz ich dir nihtes abe gê.>
ir engehôrtent nie mê
sô getriuwelîchez scheiden
als dâ von in beiden.
si retten von ein ander wol,
als ein getriwer friunt sol:
wan friuntschaft ze ougen gewant
und danne wenken zehant
sô man des man niene siht,
daz ist ein lasterlich geschiht.
ditz wart von in vil wol vermiten.
war die anderen riten,
daz ist ze sagenne ze lanc,
wan unser helt, dem wol gelanc,
sîn gesinde heim sante.
ûf den wec er nante,
der ze plûrîs solte gân.
diu juncvrowe wol getân
und ir bruoder diebalt,
von den ist uns daz gezalt,
daz si sîne reise niht vermiten.
dô si neizwie manegen tac geriten,
dô kômens in ein schoene lant,
daz was sleht als ein hant.
ein breitiu strâze truoc si dar.
dâ wurdens einer burc gewar
an ebem velde stânde.
ein wazzer drumbe gânde,
daz was geheizen derkâl.
diu burc was ûzen gemâl
unde seltsaenlîch bedaht.
siu was mit zouber sô gemaht,
als ieman dar în trat,
den es der wirt niht enbat,
der muoste dâ ein zage sîn:
und was er küene als ein swîn,
er verlôs dâ muot unde kraft.
der ab ûze was zagehaft,
der vertruoc dâ nieman ein wort.
diu burc hiez schâtel le mort,
der wirt mâbûz der bloede.
sîn herze daz was oede
von êren und von manheit.
swen er gevie, der wart geleit
in eine brisûn, diu was wît.
dâ lac ouch zer selben zît
hundert ritter unde mêr:
die heten alle herzesêr
durch tôdes vorhte alle vart.
swenne mâbûz erzürnet wart
und im iht leides wart getân,
sô hiez er einen man erslân.
alsus kuolt er sînen muot.
dirre zage als unguot
der was der merfeinen kint,
diu unsern ritter an den sint
fuorte in daz schoene lant,
da er wuohs und da er genâde vant
von maneger vrouwen gemeit.
dirre künigîn was vor geseit,
ê si disen sun gebaere,
daz er imer ein zage waere.
durch daz sô vleiz siu sich
umb daz kastel wunderlich,
daz ez ir sune waere vor.
daz lant was sîn urbor,
ir sunes, der mâbûz was genant.
der hete noch ein guot lant,
daz stiez an den schoenen walt,
den iweret der helt balt
het in sîner pflihte.
daz lant nôz er ze nihte:
er getorste dar gewarten nie.
hie von warp sîn muoter ie,
diu wîse merminne,
mit allem ir sinne,
daz iweret wurde erslagen,
wan er ir sune dem zagen
daz lant haete genomen.
si enwiste nieman als fromen,
der im den lîp naeme
und ir dar zuo rehte kaeme,
ez entaete dan der eine,
der wîse und der reine,
den siu zartlîche hât erzogen
ir wân het si niht betrogen,
den siu dingende truoc,
wan er sît iwereten sluoc,
einen helt an manheit ûz genomen.
doch ensîn wir dar noch niht komen.
nu nement des zem êrsten war,
wie ez ze schâtel le mort gevar
und welch wunder dâ geschach
als unser helt die burc gesach
und diebalt und diu vrowe hêr,
dô entwelten si niht mêr,
si kêrten gein dem bürgetor
ûf die brücke, diu dervor
über ein draetez wazzer gie.
einen hôhen turn gesâhen sie,
dâ mite daz tor was überzogen
er hete drî swibogen,
dâ die liute durch riten.
als si kômen in almiten
und si des gewelbes verdrôz,
die vrowen und ir vartgenôz,
des riten si balde für sich ûz
dô begegent in her mâbûz,
gewâfent wol ze rehte.
unserm guoten knehte
dem stach er durch den schilt sîn
und lie zehant wol werden schîn,
daz er ie schalkheite pflac.
er sluoc dem vremden manegen slac,
daz er sich nie gewerte.
als er in dô vil geberte,
den helm er im abe brach,
daz er enkein wort gesprach.
die kupfen er im abe stroufte.
mâbûz in dô roufte
und warf in bî dem hâre nider
von dem rosse, daz er sider
für tôt lac und stille.
diz was des wirtes wille,
daz er in hiez schütten ûz.
dô gebôt der bloede mâbûz
daz harnasch und daz ros bewarn.
nu ez alsus ist gevarn.
daz sach diepalt allez an
und sprach zer swester sîn< wol dan!
wan du rehte hâst ersehen,
wie diseme zagen ist geschehen.>
diu rede was der vrowen zorn.
< du hâst in unrehte erkorn>
sprach siu< lieber bruoder mîn.
wir müesen es geunêret sîn,
waer unser veter lînier erslagen
von eime dietzagen.
dar zuo hâst du sît gesehen,
wiltu der wârheite jehen,
dâ sehs tûsent ritter was,
daz man in ûz in allen las
ze dem tiursten âne widerstrît.
wâ gesaehe du ie ze keiner zît
untugent an sîme lîbe?>
dô sprach zuo dem wîbe
der listige diepalt
< als uns die wîsen hânt gezalt,
sô siht man an dem ende
lop und missewende.
swaz ich ê von im vernomen hân,
er hât daz boeste nu getân.
er wirt mir ôt nimer maere.>
dô sprach diu clagebaere
< owê mir sîner êre!
nu getar ich nimer mêre
samt im gevarn einen fuoz.
ach, ach, daz ich in lâzen muoz
umbe sölhe geschiht!>
siu enwiste umb daz zouber niht
und verlôs von leide den sin.
ir bruoder diepalt zôch si hin,
daz siu enwiste war si reit.
iu enwirt mêr niht geseit
von ir dewederem ein wort.
nu lît ze schâtel le mort
gevangen unser recke.
im was âne tecke
als maere als mit gewande.
er was durch sîne schande
im selben worden alse gram.
fürst daz er in die brisûn kam,
dâ manic ritter inne lac,
sô daz er niene gepflac
dehein zît sînes dankes
weder âzes noch trankes.
wan sô die gevangen sâzen
ze tische schône und âzen,
sô nam er brôt an sîne hant
und smucte sich zuo einer want.
dâ saz er unde kou genuoc,
daz er die hende niene twuoc,
und zeict eins boesen wihtes art.
er wart der fûlest, der ie wart,
âne muot und âne maht.
sus lac er vierzehen naht,
daz er des tôdes wünste.
dô kom von einer brünste,
daz se ûf der burc begunden warn,
wâ si ritter saehen varn,
die mâbûzen branden.
die burgaer si bekanden
und sprach kint ze kinde
< jenez ist iweretes gesinde
von dem schoenen walde.>
diu dörfer brunnen balde:
daz waz mâbûzes herzen sêr.
ir was zweinzic, lützel mêr:
si heten grôzen roup genomen.
der wirt getorste dar niht komen,
da er des fiures wart gewar.
er vorht, daz im ein hâlschar
iweret het geleit.
in rou daz an sehende leit
und dâht in sînem muote
< ich hân in mîner huote
etswen sô nôtvesten
under allen mînen gesten,
der wol ervarn getorste,
ob ieman in dem vorste
mir ze lâge sî geriten.
ich wils den aller boesten biten,
den ich iender vinde
in dem gevangeme gesinde:
der ist der tiurste, swenne er kumet
hin ûz, dâ im der luft frumet:
er ist bewaeret, des ich gihe.
ob ab ich in nimer mêr gesihe,
daz sol ich wegen harte unhô.>
mit der rede gienc er dô
dâ die gevangen wâren
und marht ir gebâren,
beidiu herze unde muot.
dô barc sich unser helt guot,
sô die andern ûf stuonden.
den zagelîche tuonden
den vie mâbûz bî der hant
unde zeiget im den brant.
er bat in sîn sîn wartman.
< herre, ichn kêr mich niht dar an>
sprach der ungenge.
< ich kaem es in ein gedrenge,
solt ich ieze für die burc gân:
von diu sult ir michs erlân,
wan ich stirbe in kurzen zîten.>
< entriuwen, du muost rîten>
sprach der bloede mâbûz,
< swaz joch imer werde drûz.>
nu truogen si den helt enbor,
unz er kom für daz tor
verre über die brücke.
dâ lag er ame rücke,
unz man im die hosen an
geschuohte als eime siechen man.
dô leiten si in an gar
sînen harnasch, den man brâhte dar.
ouch reget er sich ein wênic baz.
als er ûf daz ors gesaz,
dô zergie sîns lîbes broede.
dô sprach mâbûz der bloede
< ich man dich, ritter, daz du bist
der tiurste der nu lebend ist.
tuoz durch alle vrouwen,
lâ dir balde zouwen,
sende uns ein liebez maere.
mîn herze ist imer swaere,
daz ich ie getruobte dînen sin.
sihestu wâ si rîtent hin,
die vînde, mit gelfe?
geniuz ich dîner helfe,
daz du mir rettest mînen roup,
sô werd ich blint oder toup,
ob ich niht durch den willen dîn
mîne gevangen lâze sîn
ein jâr, daz ich ir niht erslân.
swaz mir ze leide wirt getân,
daz wil ich anders rechen.>
der gast begunde sprechen
< ûf die rede wil ich sehen,
ob in iht leides mac geschehen
von mir, die iuch hânt verbrant.>
dâ mite reit er zehant
ûf der brennaere slâ
und kom in schiere alsô nâ,
daz er si bat kêren.
er wolt den vrowen zêren
einen prîs gerne hân bejaget.
er was sîns muotes unverzaget,
der sigesaelige man:
er rant einen stolzen ritter an,
der die banier fuorte:
gein im der balde ruorte:
er stach in von dem rosse nider.
die andern kêrten alle wider
über ir gesellen schiere.
der ritter wâren viere,
die sament ûf in stâchen
und ir gesellen râchen.
swie lützel er doch wiche
von ir deheines stiche,
idoch zerbrâchen si diu sper.
der selben einen stach er,
daz er tôt viel ûf daz sant.
dô zôch der edel wîgant
sîn scharpfez swert zer selben stunt:
dâ mite tet er manegen wunt,
wan sin wâren wol gewâfent niet.
fürbaz kündet uns daz liet,
ir geverte was ze roube guot.
schilt, banier, îsenhuot.
cleiniu wambasch, snelliu ros,
daz si berc unde mos
deste schierre mohten überkomen,
diz moht in allez niht gevromen,
er entworhtes alle gelîche.
sich selben dûht er rîche
swer im entrinnen mahte.
si heten lüzel ahte
des roubes unde fluhen sie.
sus liez er sie wegeschie
varn swar si wolten:
und was diu brunst vergolten
nâch des bloedes wirtes bete.
mâbûz sîne gelübde tete
und sluoc des jâres nieman.
nu reit unser ritter dan
und kom für einer zellen tor.
zer jaemerlîchen urbor
sô nante man daz clôsterlîn:
dâ muost er über naht sîn.
der meister über die münche was,
daz was ein wizzic abbas.
der behielt vil schône sînen gast,
daz im nihtes gebrast,
und saget im ze maere,
daz iweret waere
über daz clôster herre.
< weder nâch noch verre
mac im nieman widerstân.
sîn site ist alsô getân,
swaz er bejaget mit ritterschaft,
des ist er her zêndehaft.
swem er den lîp gewinnet abe,
den bestaten wir hie ze grabe,
und swaz got dem gebieten wil,
ez sî lützel oder vil
sîns guotes, daz benennet er
durch sîner sêle willen her.
hie von sîn wir rîche.
ich enkunde iu waerlîche
ze gloube nimer daz gesagen,
waz er ritter hât erslagen,
iweret der vogt mîn,
den an der âventiure sîn
ist harte misselungen.
wir haben in gesungen
und allez ir reht getân.
herre, ir sult iuch erlân,
daz ir der êren niene gert,
dâ von der lîp unlange wert,
wan ir sint sô schoene.
daz in got gehoene,
mînen herren, ob er iuch slât>
sus sprach der wizzic abbât.
< dâ vor sol mich got bewarn>
sprach der gast und wolt ervarn,
ê er ûz der zelle rite,
von der âventiure site,
wan es wundert in harte.
dô sprach der êwarte
< ich tuonz iu kunt in kurzer vrist.
mîn her iweret der ist
ein rîche fürste wol gemuot.
er hât driu künicrîche guot,
diu in sint von erbe an komen,
ân ander daz er hât genomen
den die im gesezzen sint.
er enhât niht wan ein kint,
ein tohter êrbaere.
ich sag iu daz ze maere,
in gehôrt nie nieman des verjehen,
daz er haete gesehen
deheine maget sô wol getân.
mîn herre hât sich ûz getân,
swelch ritter sîne tohter wil,
der muoz in mit nîtspil
in dem schoenen walde bestân
under einer linden wol getân.
dar under stât ein brunne kalt.
den iweret der helt balt
hât mit waehen swibogen
harte wol überzogen.
getriben ûf von grunde
ûz eines lewen munde
fliuzet der brunne in ein vaz:
ein edel marmel ist daz,
dar inne swebet daz wazzer clâr.
diu linde ist grüene durch daz jâr.
ein êrîn zimbel ist dar an
gehenket, daz ein ieglîch man
mit eime hamer dran slât,
der muot ûf mîne vrowen hât
und der manheit wil bejagen.
sô zem dritten mâle wirt geslagen
an daz selbe glockelîn,
sô kumpt iwaret der herre mîn,
gewâfent ritterlîchen wol.
swer mit im vehten sol,
der bedarf wol âventiure.
er hât vert und hiure
manegem man den tôt getân,
die wir hie bestatet hân
zer linden, dâ daz mort geschiht:
dar ist volle ein halbiu mîle niht:
di vermîdent, dêster rât mîn.
doch sult ir des gewis sîn,
ersleht iuch mîn her iweret,
ir habent imer mîn gebet
und mînen vaterlîchen segen.>
< iwer genâde> sprach der degen:
< ouch nemet mîner rede war:
swie ez umbe mich gevar,
iweret der küene helt
der wirt des kampfes bezelt
von mir oder ich stirbe.
swaz ich dar an erwirbe,
daz wirt des naehsten tages schîn.
er ist mîn tôt ald ich der sîn.>
der guote man sweig dar zuo.
morgen reit der gast fruo.
der maere het er kûme erbiten,
wan er was ûz geriten
sô daz er niht erwunde,
ê er iwereten funde,
durch der merfeine clage.
als ez nâhte dem tage,
dô bevalch er sich dem hoehsten gote.
dar nâch wîste in ein bote
gein dem schoenen walde.
ich enweiz ob ich iu zalde,
wie des waldes site was.
er was grüene als ein gras
beidiu winter unde sumer.
dâ stuont manic boum sô frumer,
der aldaz jâr obez truoc,
zîtig unde guot genuoc,
und anderhalp doch bluote.
swes iemen was ze muote,
daz man solt ezzen,
des enwil ich niht vergezzen
dar nâch smahte daz obez.
swer ez hoere, der lobez,
wan ez was ein spaeher site.
man buozte ouch den liuten mite
aller sühtegelich,
swer et mohte geregen sich
sô vil daz er daz obez nôz.
enkein wunde was sô grôz,
der daz obez drane bant,
siu enheilte zehant,
unz oht der lîp die sêle truoc.
daz iweret sô manegen sluoc,
daz ist reht, daz ichz iu sage
ez kom dâ von, in sîme hage
stuonden würze alse hêr,
daz er gerte nihtes mêr
wan daz er drane gesmahte.
sô wart er ûz der ahte
starc, küene unde geil.
ouch half dar zuo ein michel teil,
vor sîner bürge lac ein tal,
enkein krût ist sô smal,
noch sô lanc, noch sô breit,
daz deheinen edelen bluomen treit,
daz enwaere dâ in sölher art,
sô ez ie aller schoenest wart.
sus stuont diu heide für sich an,
daz si niemer gewan
wandel an ir staete.
swie daz weter taete,
sô was der wert und der walt
allez sumerlîch gestalt.
daz was billich genuoc.
swaz ungemüetes ieman truoc.
der disiu beidiu durchgienc,
ein sölhe vreude er gevienc,
daz er trûrikheit vergaz.
den walt nante man durch daz
behforet, den schoenen walt.
sîn gezierde was sô manicvalt,
des uns diu sage niht verhilt.
lewen, bern, rôtwilt,
swîn und swaz man jagen wil,
des was dâ mêr danne vil
ze rehter tagalte.
vil dicke man dâ valte
manegen grôzen helfant.
des waldes art was sô gewant:
in schiet ein wazzer wol getân,
unde muosten einhalp gân
diu tier: daz was ir urganc.
anderhalp was vogelsanc
und gefügel allerhande,
die man noch ie bekande,
swaz et hât gevidere.
her über noch hin widere
kom ir enwederz ûz ir zuht.
daz wazzer brâht ouch genuht
von allerhande vischen,
die man ze küneges tischen
mit êren möhte bringen.
mit allen guoten dingen
was der walt vollekomen,
als ir wol hânt vernomen.
verdrieze iuch niht des man iu saget,
sô merkent von der schoenen maget,
diu iweretes tohter was.
swaz man von wîbe ie gelas
oder imer mê sol gelesen,
sô endorfte kein vrowe wesen
hübscher noch sô wol getân.
siu was gar alles valsches ân.
zuht enwisse nieman baz.
beidiu nît unde haz,
daz was des siu niht kunde.
von ir rôsevarwen munde
kom nie wort ezn waere guot.
man gesach si nimer ungemuot,
wan ie mit schoenen vreuden leben.
swaz siu mohte gegeben
durch êre, des was siu bereit.
siu was lôs mit senftikeit,
wîse, reine was ir lîp.
siu êrte man unde wîp
dar nâch si wirdic wâren.
des endorfte nieman vâren,
daz siu sölhes ie wurde gezigen,
daz ir liep waere verswigen.
gelücke was ir schirmschilt.
swen nu des lobennes bevilt,
der mac mich wol gesweigen.
alliu tugent was ir eigen,
diu wîbes namen wol gezimet.
swer aber mich gerne vernimet,
dem sag ich von der vrowen mêr.
siu was frümic unde hêr,
von küneges künne hôch erborn.
swaz siu gesprach, daz was gesworn:
sô staete wârn ir sinne,
wan daz si sît diu minne
brâht an sölhiu maere,
der si doch gern enbaere.
dô enhalf si wîsheit noch ir list,
wan nieman alsô kündec ist,
der sich der minne müge erwern,
in enwelle got dervor ernern,
der alliu dinc wol mac gezamen.
welt ir der juncfrowen namen,
den sage ich iu, des sint gewis:
siu hiez diu schoene iblis,
der erwunschte lîp von saelikheit.
an si was gotes vlîz geleit
an aller slahte getât.
swes muot in sölher wîse stât,
daz er mir gelouben mac,
dem sage ich wes diu vrowe pflac.
siu het gespiln hundert,
alle ûz gesundert
von drîen künicrîchen:
die wâren billîchen
hübsch unde wol getân.
die muosen tegelîchen gân
mit der vrowen in daz tal
und brâchen bluomen über al
und mahten schapellîn dâ mite.
hie von huop sich der site,
daz es guote liute niht enlânt,
si entuon ez swâ die bluomen stânt.
ob uns die meister niht enlugen,
sô se einen bluomen ûz zugen,
sô stuont ein ander zehant
dort, dâ man den erren vant.
daz hete got alsô gelân.
diz selbe tal wol getân
heizet hiut und imer mê
nâch der vrowen vâls iblê,
wan siu dar an gerne was
vil dicke sô siu bluomen las
und sô sich senet ir muot,
als ez den vrowen lîhte tuot.
welt ir vernemen fürbaz,
sô wil ich iu sagen daz,
wie iweretes hûs stuont.
als uns diu buoch kunt tuont,
ez lac harte schône.
diu rîche dôdône
hiez diu burc mit wârheit
und was michel vlîz an si geleit.
wan der berc was niht ze smal,
siu lac hôhe ob dem tal,
erbûwen wol mit sinnen.
ûzenân und innen
schein siu betalle hêrlich.
niden was der esterich
von marmelsteine gemaht.
diu mûre was der selben slaht.
geschâzavelt genôte,
wîz unde rôte,
wârn die steine gevieret.
diu mûre was gezieret
harte wol von golde.
dâ der wirt sîn solde
und dâ sîn wonunge was,
daz was ein rîche palas,
michel unde maere.
man seit uns, daz er waere
mit maneger schônheit geladen.
dar inne stuont ein slâfgaden,
des mûre wârn ônichelîn.
der esterich der muose sîn
lûter von cristallen
und von edelen kôrallen.
dâ wâren striche an gemaht
von jaspidê maneger slaht.
dâ was grôz rîcheit schîn.
die siule wâren silberîn.
da enmitten lâgen steine:
saffîre vil reine,
smâragden und rubîne,
topazjen und sardîne,
grânât und ametisten,
die wâren al mit listen
nâch ein ander an geleit.
swenne iweret dar în schreit,
sô envorht er nieman, hôrt ich sagen.
daz himelze was durchslagen
von golde und von gesteine.
saffîre reine,
die weiz ich und noch mêre wol
der ich ein teil nennen sol:
dâ lac kalcedon, berillus,
ônix und crisolitus,
jâchant und karfunkel:
dâ von wart niener tunkel
in der kemenâten.
noch was siu baz berâten,
als ich iu zellen mac.
daz spanbette, dâ ûf lac
der wirt und sîn kint reine,
daz was von helfenbeine
und von rôtem golde.
die steine die er wolde,
die wâren dar an geleit.
ein kulter was dar ûf gespreit
von samît grüene als ein gras.
diu bettewât vil linde was,
der pfülwe und ouch daz küssîn:
diu zieche guot sîdîn:
wîz unde reine,
niwe und cleine
was daz lîlachen.
mit gemellîchen sachen
trûte her iweret
sîn tohter, wan siu dicke tet
des er gelachen mohte.
swaz ze den êren tohte,
des was diu burc berâten
mit der kemenâten,
an gesinde und an aller habe.
ich zalt iu wunder noch dar abe,
wan daz ich iht anders sagen sol.
dôdône stuont ze wunsche wol,
wan der wirt het genuoc
swes wazzer oder lant truoc
und swes sîn lîp gedâhte.
die burc er vollebrâhte,
daz ir nihtes enbrast.
siu was guot unde vast,
besazt mit burgaeren:
ich hôrte sagen, ir waeren
sehzic unde lützel mêr.
si wâren rîch unde hêr
und heten vreude under in:
der tac was dâ schiere hin.
ouch hôrte man der glocken schal
in der burc über al,
sô man an den zimbel sluoc,
dâ von ich ê hân genuoc
gesaget, ob irz hânt vernomen.
nu ist unser ritter komen.
als er kom zuo der linden,
sîn ros begund er binden
zuo des boumes aste,
sanfte und niht ze vaste,
wan er wolt ez wider hân genomen,
swenn er den wirt saehe komen.
den schilt leit er ûf daz sant.
dô nam der edel wîgant
den hamer in die hant sîn
und sluoc an daz zimbellîn
sô vaste, daz ez lûte schal
und manz hôrt über al
in der burc und in dem walde.
dô enstrict er abe balde
sîn helm und satzt in an daz gras.
er gienc hin, dâ der brunne was.
als er zuo dem wazzer kam,
die kupfen er abe nam,
der degen ellende,
und twuoc sîne hende
und kuolt sich undern ougen.
des enist dehein lougen,
er enschine vreudebaere.
nu vernement vremdiu maere.
in der naehesten naht,
dô iweret morgen vaht
mit unserm guoten knehte,
dô troumde vil rehte
der schoenen maget iblê,
wie si durch den schoenen clê
zuo der linden kaeme gegân.
dâ sach siu einen ritter stân,
des gebaerde was sô guot,
daz siu herze unde muot
und alle ir sinne
kêrt an sîne minne,
und was diu holtschaft vil grôz.
deheines dinges si verdrôz
wan daz siun dâ vor nie gesach.
swaz er tet unde sprach,
dâ was ir wundersanfte mite.
si marcte lîp unde site
und satzt in in ir herzen schrîn.
waz solte seltsaener sîn!
ditz was unser helt balt:
er was rehte gestalt
als er in ir herzen was.
sît manz an den buochen las,
sô sî ez iu für wâr gesaget,
vor liebe wachet diu maget.
dô diu vrowe sich versan
und siu gedâht an den man
der ir vor was erschinen,
den troum erscheinde siu ûf inen
dar nâch als ez nu ist komen.
siu sprach< von mir wirt genomen
nimer man, des muoz ich jehen,
wan den ich hînaht hân gesehen.>
mit gedanken wart siu des in ein,
dâ ir der ritter vor erschein
daz si die stat êrte
und imer dar kêrte,
sô man den zimbel ruorte.
den muot si vollefuorte
und kom zuo der linden fruo genuoc,
dô unser friunt den zimbel sluoc.
nu wil ich iu kurzlîche sagen,
ez endorfte nie wîp getragen
hêrer cleit, dan siu truoc.
ez dûht iuch lîht ein ungefuoc,
ob ich dâ von iht seite.
ir pfert und ir gereite
daz was schoene unde guot.
siu hete noch den selben muot,
des siu in dem troume pflac.
siu bôt dem helde guoten tac,
den siu bî dem brunnen vant:
wan siu sach wol zehant,
daz ez der selbe ritter was.
siu erbeizte zuo im an daz gras
und gruozt in harte schône.
dô neic er ir ze lône,
wan im seit daz herze sîn,
daz ez waer diu künigîn.
als er ir schoene gesach,
nu mugent ir hoeren, wie er sprach
< genâde, vrowe wol getân!
woltent irz für guot hân,
ich seit iu gerne mînen muot.
ir sint sô schoene und sô guot,
als ich die liute hoere jehen
und als ich selbe hân gesehen,
daz ich durch deheine schulde
wan benamen durch iwer hulde
und umb iwern schoenen gruoz
gewinnen oder verliesen muoz.
ist ez wâr, sô man mir seit,
sô ist mir der tôt bereit
ald ir und dar zuo michel guot.
ob mir got genâde tuot,
wâ geschach ie deheim man baz?
helf iu got, ensint mir niht gehaz!>
< waz raech ich an iu,> sprach diu maget,
< ist ez als mir mîn herze saget
und als ez iwerm lîbe zimet?>
swelch vrowe sich des an genimet,
daz siu gerne wol tuot swâ siu kan,
diu êret alle hübsche man:
der muget ir wol einer sîn.
< joch zürn ich an die saelde mîn,
daz ich iuch niht mêre hân gesehen
und ich iu doch muoz verjehen,
dar nâch als ich mich enstân,
mich endûht nie man sô wol getân.>
er geloubt ir wol und nam ir war.
siu seit im an ein ende gar,
wie ir in dem troume was gesîn.
< ir sult durch den willen mîn
der âventiure abe gân.>
er sprach, ern möht ir niht verlân.
doch wart ir bete harte vil.
er sprach< vrowe, ich enwil:
ich haete sîn unêre.>
er sluoc den zimbel sêre:
in verdrôz daz iweret niht kam.
den schilt er ze halse nam
und was in alle wîs bereit.
dô weinde diu vrowe gemeit,
wan siu den strît ungerne sach.
siu saz nider unde sprach
< nu helf iu got beiden:
ich kan iuch niht gescheiden.
daz ist des schult, ich enmac.
nu gelepte ich nie sô leiden tac.>
siu want ir wîzen hende.
ir clage was ân ende.
siu dinget unde vorhte,
wer dâ den schaden worhte.
dô siu alsô riuweclîche saz,
diu minne schuof, daz siu vergaz
ir wîsheit und ir witze.
siu gewan ein sölhe hitze,
diu senendem muote nâhen lît.
< ritter, ob ir hübsch sît,
sô sulnt ir mich bedenken niet.
mîn herze mir an iuch geriet:
dâ wider kan ich niht gestreben.
die wîle ich imer mac geleben,
sô muoz ich iuch minnen.
nu füert mich mit iu hinnen,
schoenez bilde, reiner lîp.>
er sprach< nein ich, liebez wîp.>
< jâ ir, saeldehafter man.>
< ich bin der niht wol vliehen kan.>
< durch wîp man dicke wenken sol.>
< joch erwirbe ich iuch ze rehte wol.
swaz ir mir danne liebez tuot,
des vreut sich lîp und ouch mîn muot.
ob ir mich minnent, als ir jehent,
sô ist mir liep, daz ir gesehent,
daz ich durch iuch getar wol
bestân swaz ein ritter sol.>
diu vrowe saget im maere,
daz ir vater waere
ein alsô vreislîcher man:
< im gesiget nie nieman an
und ist vil an in versuochet.
ob ir mîner minne ruochet,
herre, sô gedenkent mîn.>
< daz dinc muoz etswenne sîn>
sprach der edel wîgant.
dâ mite ruort er zehant
den zimbel als er wuote.
dô geswant von unmuote
der vil edelen künigîn.
siu vorht irs vater unde sîn.
der helt si an den arm nam,
unz daz siu zuo ir selber kam
und ir wart ein wênic baz.
zehant er ûf sîn ors gesaz.
des trûrten ir sinne.
siu sprach< ôwê minne,
warumbe hâstu mich geschant?
daz mir von minnen ie geswant,
daz enwaer mîns rehtes niht.
ich minnen den, der mir verziht
daz er mich füere hinnen.
waz sol ich an im minnen?
wê, waz sprich ich, tumbez wîp!
beidiu tugent und sînen lîp,
diu muoz ich imer minnen.
von liebe möht ich brinnen.
minne tuot mir alsô heiz,
daz ich itze lützel weiz
und mich al mîn list niht vervât.
minne, tuo mir selhen rât,
daz ich dir diene imer mê!
ach leider, wê mir ôwê!
minne ist nieman bereit,
ez enkome von grôzer saelekheit.
swen minne ie herzelîche traf,
den vervie nie krût noch würze saf.
doch dês al ein, möht ich komen
ze dem schoenen tal, mir möhten fromen
mîn schoene bluomen etwaz.
wê, warumbe sprich ich daz?
möhte ich wol, in wolts niht tuon.
mir lât diu minne alsô enspuon,
daz ich die wîsheit wol verbir.
mîn süeziu tumpheit râtet mir,
daz ich dem wunderschoenen man
mîns lîbes und des siges gan.
daz wert mir nâtûre.
mîns herzen nâchgebûre
dem gan ich saelden aller meist.
ach minne, waz du wunders weist!>
dô sus alle ir sinne striten,
dô kom ir vater zuo geriten
ûf eime stolzen rosse grôz,
gewâfent daz nie sîn genôz
mit bezzerm îsen wart bereit.
sîn ors was, sô man uns seit,
zundervar vil tiure.
mit einer îsern kovertiure
ez was bedaht ûf den strît.
dar obe lac ein samît,
geworht grüene als ein gras.
sîn wâfen ouch dar an was,
rôte lewen von golde.
sîn schilt was, als er wolde,
von sinopele rôt genuoc.
ein guldînen lewen er truoc,
der was ûf daz bret erhaben.
daz er zeiner banier solte haben,
daz was ein van unz an die hant,
von dem besten saben, den man vant
in des küneges lant von marroc.
des selben einen wâfenroc
fuort er und guldîn schellen dran.
er schein ein engel, niht ein man,
an allem sîme gereite.
ze einer hübscheite
fuort er sîdîn mouwen.
man möht in gerne schouwen
swâ erz in guot meinde.
von kinde er wol bescheinde,
daz er gemuot was unde snel.
guldîn was sîn gügerel,
ein boum mit löubern niht ze breit.
ein grimel was dar an bereit
mit sîdînen weifieren.
sus pflac er sich zieren
beidiu an helm und an sporn.
im was an den gast zorn,
als im sîn übermuot gebôt.
im was niht vor wan der tôt.
dô er den jungen wîgant
wol gewarneten vant
zuo der linden bî dem brunnen,
dô enwart dâ niht begunnen
minneclîcher gruoze.
der wirt sprach unsuoze,
wan er ein grimmic herze truoc.
< wer ist der den zimbel sluoc?>
der gast sprach< daz hân ich getân.>
< durch waz?>< ich moht es niht gelân.>
< welt ir mîn âventiure nemen?>
< jâ ich.>< des lât iuch niht gezemen.>
< ichn magez mit êren niht versagen.>
< nu waz welt ir hie bejagen?>
< ein schoene wîp und iwer lant.>
dô zurnt iweret zehant.
diu sper si nider halten.
gelücke muos es walten,
swer ez dâ hin trüege.
dô enwolte der gevüege
dem eltern niht entwîchen.
si liezen dar strîchen
mit verhancten zoumen diu marc.
ir übermuot der was starc,
dâ von si wol geluste
einer ritterlîchen juste.
daz geschach ân arge liste.
ir enwedere vermiste,
beide si wol stâchen,
daz die schefte brâchen
und die schever hôhe vlugen.
für wâr wir daz sagen mugen,
daz si diu swert zuhten.
diu ros ouch wider ruhten,
wan se ûf die hehsen wâren komen.
die zwêne tiurlîche gomen
gesâzen kûme beide.
zehant erschrac von leide
iweret umbe daz,
wan im dâ vor nie gesaz
kein ritter mit der wârheit,
der im ze rosse widerreit.
ze hôher buoze stuont der strît.
si vâhten wol ze beider sît
und dâhten niht wan an die nôt,
daz er benamen laege tôt,
der dem andern waere entwichen.
von slegen und von stichen
sâhen si beide dicke
des wilden fiures blicke,
die ûz den helmen sprungen.
diu scharpfen swert erclungen
in beiden an den handen.
die brünjen sich entranden,
daz sich die ringe zecluben
und die wâfenrocke stuben
harte wîten umbe sie.
sô ez an ein dringen gie,
sô hôrte man der schilte stôz,
als ez waere ein duner grôz.
si hiwen sich sô sêre,
daz si diu ros niht mêre
ze samen bringen mohten.
dô wart dâ êrst gevohten.
bêde wurfen si sich abe.
dô sprach iweret< ich habe
gestriten mit kinden unz her.
ditz ist ein man, idoch muoz er
beidiu wîp unde lant
sô tiure koufen, daz sîn pfant
darumbe hôhe stênde wirt
und ez in iemer mêre swirt.>
dâ mite sluoc er vaste
dem unkunden gaste
niderhalp der hant
durch den underen rant
den dritten teil des schiltes hin.
dô huop sich zorn under in
und wart in beiden alsô heiz,
daz in beiden der sweiz
ûz der mâze wê tet.
des wart der küene iweret
geslagen durch sîn barbel,
daz der degen alsô snel
bluoten begunde
zer nasen und zem munde
durch die vintâlen nider.
der rîche wirt sluoc dâ wider
den gast ûf die molte.
der helt sich des erholte
und spranc schiere her dan,
daz er dem bluotenden man
durch helm und durch die hûben sluoc
eine tiefe wunden wît genuoc.
daz swert er kûme wider gezô.
iweret der gerte dô
eines vrides an den jungen.
dem degen unbetwungen
was niht swacher suone kunt.
si sluogen beide zestunt
manegen slac ûf die brünnen.
von dem wider wünnen
möht ich manic maere sagen.
hie wart iweret geslagen,
daz er undankes nider kam.
der vremde es guote war nam
und enliez in wider ûf niht komen,
ê er im haete benomen
beidiu lîp und êre.
nu waz welt irs mêre
wan dêr imz houbet abe sluoc?
ein vroelich gemüet er truoc
und gie hin dâ diu vrowe lac.
der was geswunden al den tac
und enwisse niht von der geschiht,
wer dâ wol vaht oder niht.
die maget er ûf habete,
mit brunnen er si labete
und trôstes als er kunde.
diu vrowe dô begunde
ir vriundes vil genôte warn.
siu sprach< wie ist ez gevarn?>
< vil wol> sprach der saelige:
< ich hân erworben iuch mit sige
und wil iuch imer liep hân.
ir sult triuwe an mir begân:
daz zimt wol iwer gebürte.
guot antwürte
vreut den ellenden man.
vrowe, nu gedenkent dran
und sprechent mir güetlîchen zuo.
ob ich imer an iu missetuo,
sô müez ich sîn verwâzen.
wie möht ich hân verlâzen,
dô ich gesach iwern lîp,
ich enwurbe daz ir mîn wîp
von rehte solten werden?
iwereten den werden
getorste niht ein zage bestân,
wan daz ichz durch iuch hân getân.
sît ir den vater hânt verlorn,
sô rechent selbe den zorn
swie ir gebietent an mir.
zwâre ir sint mir lieber zwir,
danne ir im wurdent ie.>
diu vrowe daz für guot enpfie.
wizzent wol, daz tet ir nôt,
wan ez ir diu liebe gebôt,
doch si daz niht vermite,
siu weinde nâch der wîbe site.
diu minne was ir allez bî.
si jehent, daz niht sô starc sî.
daz geloubent alle deste baz,
wan si sô schiere vergaz,
daz er ir vater het erslagen.
der nu dem andern zallen tagen
mit willen nimer leit getuot
und er allen sînen muot
im ze dienste hât bereit,
daz waere ein unverwizzenheit
ob genâd dâ lôn verbaere.
her wider an daz maere
grîfe ab ich durch iwer bete.
nu hoerent wie diu vrowe tete.
siu bat den helt daz er niht bite
und er von der linden rite,
wan siu vorht ir vater man.
der ritter selbe sich versan
und dâhte wie siuz meinde.
diu maget im dô bescheinde
mit triwen rehte staetikheit:
ez waer im liep oder leit,
siu enwolte nimer von im komen.
den selben muot hât er genomen,
daz er sô holt niemanne wart.
nu was in gâch an die vart
und riten von dem walde dan.
dô begegent in der guote man
von der jaemerlîchen urbor
mit einer bâre, als er dâ vor
nâch den tôten was gevarn.
er wolt in gerne bewarn,
als manegen den er ê begruop.
sîn hende er ûf ze gote huop,
der selbe êwarte:
in wunderte harte,
wie ez gevarn waere.
in dûht ein vremde maere,
daz unser ritter genas
und iweret tôt was.
der priester kêrte dannen.
diu vrowe enbôt ir mannen
bî dem abbte zehant,
daz si burc unde lant
behielten wol nâch êren:
si wolte wider kêren,
swenn ez ir rehte kaeme.
diu botschaft was genaeme
allen ir holden,
wan daz si wizzen wolden,
wer ir herren haete erslagen.
dô enkund in nieman gesagen,
wer er was und war er fuor.
der guote man vil tiure swuor,
ez waere der schoeneste man,
der ritters namen ie gewan.
< sîn gebaerd ist guot, und wirbet sô,
wir solten imer wesen vrô,
möht wir in ze herren haben.>
nu wart iweret begraben
dâ unser ritter solte ligen.
wie solt daz werden verswigen,
war der vremde ritter kam
und diu maget die er zer linden nam?
nu ritens eine wîle,
wol eine welsche mîle,
und kômen ûf ein breide.
dâ erbeiztens beide
under eine grüene linden.
si enwolten niht erwinden,
ê si gesâzen ûf daz gras.
swes ê von in gegert was,
des wart dô begunnen,
doch wirs niht enkunnen
gesagen noch gezellen.
si wurden gesellen,
als in diu minne geriet.
innân des sô ditz geschiet
und in daz maere wol behaget,
sô sehents eine schoene maget,
diu zuo in gerne wolte sîn.
ein harmblankez miullîn
reit diu wol getâne.
dô bekante si nâch wâne
der helt, dem liebe was geschehen:
wan er het si dâ vor gesehen
bî der merfeine.
ez was der vrowen eine
von der meide lande.
bî namen er si nande
und hiez si willekomen sîn
im und sîner friundîn.
des genâdet im diu staete.
< ob ichz erwünschet haete>
sprach siu< sô fund ich iuch niht baz.>
als siu zuo in gesaz,
siu hiez den ellenden
sich vreuwen unde menden
und saget im dienst und allez guot
von der küniginne wol gemuot,
diu in zôch und tugende lêrte
und ir vlîz an in kêrte
und diu im gab zem êrsten swert.
< sît ir mîn vrowen hânt gewert
des si iuch bat> sprach der bote,
< sô dankent ir unde gote,
daz ir sît sus wol gedigen.
iwer name was iuch ê verswigen:
den vernement durch mîne bete:
ir sint geheizen lanzilete,
von gebürte saelic unde grôz.
ich weiz nienâ iwern genôz.
iwer vater der hiez pant.
genewîs was sîn lant:
daz ist iwer rehtez erbe:
ez wirt in unbederbe,
die sich des hânt underwunden.
der man wirt nimer funden,
der iu eins tages an gesige.
daz ist wâr, wan ichs iu verpflige
von mîner vrowen wârheit.
ez ist ir allez vor geseit,
waz wunders iu geschehen sol.
iwer muoter hât gedienet wol
an allen dingen mit ir tugent,
daz ir an alter und an jugent
von rehte müezet saelic sîn,
clârîne diu künigîn.
ez gelebete nie vrowe baz.
diu welt was ein teil gehaz
iwerm vater, wan er zornes pflac.
er wart, als ich iu sagen mac,
erslagen von sînen mannen.
mîn vrowe fuort iuch dannen
und hât iuch zartlîch erzogen.
daz ich iu niht hân gelogen,
des sol mîn wortzeichen sîn
den ich hie bringe dirre schrîn.
ein guot gezelt dâ inne lît.
daz ir von rehte saelic sît,
daz ist an dirre gâbe schîn.>
dô genâdet er der künigîn.
der maere vreute sich sîn lîp.
gerne hôrt ez ouch sîn wîp,
iblis diu guote,
und wart ir wol ze muote,
daz ir sô rehte was geschehen.
dar nâch îlten si besehen
daz gezelt, wan si der bote bat.
ez was ein wünneclîchiu stat,
dâ si wârn gesezzen:
des muge wir niht vergezzen.
diu heide was von bluomen gar
rôt, wîz, weitvar,
brûn, grüene unde gel,
swarz, mervar, wolkenhel,
tusenvêch, trûbeblâ,
stahelbleich, îsengrâ,
purpurbrûn, sîdeval.
die vogel mit ir süezen zal
die vlugen ûf daz schoene velt.
da enmitten satzte sîn gezelt
lanzelet der milde.
daz gewürhte was sô wilde,
daz salomôn und dârîus
und der rîche künec augustus,
den diente al diu erde,
die enmöhten nâch sîm werde
daz gezelt vergelten borwol,
als ich iu bescheiden sol.
swelch man ie sô saelic wart,
daz er drîn getet eine vart,
der was imer mê gesunt
und erschein im an der selben stunt
sîn vriunt derm aller holdest was.
daz ober teil was ein spiegelglas,
ûzân und innen ebenclâr.
alsô grôz als ein hâr
gewunn ez nimer einen krac
weder durch wurf noch durch slac.
sus was ez obene gemaht.
ein guldîn knopf het ez bedaht,
der was lobebaere.
von golde ein ar vil maere
was dar ûf gemezzen.
an dem was niht vergezzen
swaz ze meisterlîchen dingen touc:
ân daz ein, daz er niht vlouc,
sô stuont er als er lebete,
vogelîche er swebete.
sîn gezierde was niht cleine.
zwên karvunkel reine
wârn im für ougen gemaht.
dâ von gesach man durch die naht
als ez waere ein sunnen schîn.
ouch was im der munt sîn
gemaht daz er ginte hô,
sô man eine keten zô.
er was innân aller hol
und sanc prîslîchen wol
einen wunderlîchen dôn.
sîn zunge was ein abestôn,
ein stein hizze rîche.
der brinnet êwiclîche,
für daz er einest wirt enbrant.
der liuhtet ouch in daz lant
und behabet sîn perze
baz danne ein michel kerze.
ditz was der pavelûne huot.
niderhalp was siu harte guot,
mit berlen gezieret.
diu winde was gevieret.
siu was hôch unde wît.
ein teil was ein samît,
rehte grüene als ein gras.
manic bilde drane was
mit starken listen gemaht.
ez was verre bezzer slaht
dan ze kriechen dehein pfellel sî.
daz ander teil was dâ bî
ein rîcher triblât,
brûn sô man uns gesaget hât:
dar an rôtiu bilde,
glîch vogelen und wilde,
meisterlîche wol geworht.
daz gezelt stuont unervorht
vor aller slahte wetere.
guldîn was daz etere,
dâ mite zesamene was genât
der samît und der triblât.
ich sages iu niht nâch wâne,
von rôtem barragâne
was diu dritte sîte.
siu lûhte harte wîte
in dem grüenesten clê.
im kunde nimer werden wê,
dem daz in teile was getân,
daz er drîn mohte gân;
er hât an saelden grôzen prîs.
ez was ein irdisch paradîs,
des muoz man jehen zwâre.
von wîzem visches hâre
was daz vierde ende,
mit wilder wîbe hende
geworht mit guoter ruoche.
ez was deheime tuoche
niender gelîche getân,
vil spaeher danne ferrân;
und die zoten niht ze lanc;
wünneclich der inganc.
es geloubt eim kinde niht sîn vater,
diu tür was ein guldîn gater.
dâ stuonden buochstaben an,
der ich gemerken niene kan,
wan einer sprach dâ bevor
< quid non audet âmor:
waz getar diu minne niht bestân?>
der ander sprach, daz ist mîn wân,
< minne ist ein wernder unsin.>
sît ich zellende worden bin,
sô stuont dar nâch geschriben.
< minne hât mâze vertriben.
sine mugent samen niht bestân.>
in ditz gezelt moht nieman gân,
der guoten liuten lotter truoc.
der zeltstange ich niht gewuoc:
daz meinet ungefüegiu diet,
di geloubent mir des maeres niet.
doch sag ich iu, daz siu was
verre grüener danne ein gras,
lûter, sleht, smaragdîn.
diu groeze mohte wol sîn
als zweier spannen enge.
zweir sperscheft was diu lenge.
siu wuohs noch swie man wolde.
die stecken wârn von golde,
die dar zuo tohten,
diu wintseil geflohten
von cleiner bortsîden.
ir sult des niht vermîden,
irn merkent mîne rede hie:
swâ ein nât über dander gie
und sich zesamene prîste,
dar über gienc eine lîste,
der ich vergezzen niht enmac.
ich sage iu waz dar an lac.
dâ was geworht von golde,
als ein wîse meister wolde,
seltsaeniu kunder,
vische, merwunder,
tier, gefügel unde man.
diz was allez dar an,
mit spaehen listen erhaben,
hol und innân ergraben.
sô der wint kom drîn gevlogen,
sô begund ez allez sament brogen,
als ez wolte an die vart.
ieglîchez sanc nâch sîner art
und half dem arn, der oben schrê.
von dem gezelt sag ich niht mê
wan einr nâtûre der ez wielt:
swenne manz zesamene vielt,
sô wart ez sô gefüege,
daz ez lîhte trüege
ein juncvrowe in ir handen.
si endorfte nimer ganden
daz spaehe zeltgeriusche.
diz ist niht ein getiusche,
ez ist wâr und ungelogen.
swenne ez wart ûf gezogen,
sô enswârt ez an nihte.
swenne manz ûf gerihte,
sô wart ez als ez solte,
dar nâch sîn herre wolte,
beidiu hôch unde wît.
daz besuohten zer selben zît
lanzelet und iblis:
diu giengen drîn, des sît gewis,
und sâhen in daz spiegelglas.
daz under in niht valsches was,
des muosen si von schulden jehen.
wan er enkunde niht ersehen
wan der vrowen bilde.
iblis diu milde,
ich weiz ir rehte alsam geschach,
daz si ir selben niht ensach
niht wan ir gesellen.
für wâr lât iu zellen,
waer er über tûsent mîle gesîn,
si ensaeh doch niht wan sînen schîn.
es müesen wîse liute jehen,
dô lanzelet het ersehen
daz gezelt, daz er sich mante.
den boten er heim sante
wider in der meide lant.
der wol gezogen wîgant
enbôt der merminne,
daz sîu ûf leit in ir sinne
swaz siu selbe wolte,
wan er daz tuon solte,
geriet ez nâch unz an den tôt.
vrowe iblis ir ouch enbôt,
daz siu in ir hulde wolte sîn.
von golde ein saelde vingerlîn
daz gab der herre lanzelet
der meide, dium den dienst tet
und diu in sînes namen berihte
ze sîner vriundîn angesihte.
diu miete muost ir wol behagen.
siu jach, ez het in an geslagen
von dem aller miltesten man,
den diu welt ie gewan.
der künec artûs von kardigân
der was sîn oehein sunder wân:
diu âventiure seit uns daz.
mir ist leit, daz ich vergaz,
daz vingerlîn was der geschiht,
man verzêh im betlîches niht,
swer ez an der hant truoc.
diu maget danket im genuoc
und fuor dannen siu was komen.
sus hete lanzelet vernomen,
daz er was artûses swester barn.
nu dâhte er, daz er wolte varn
da er wâlweinen funde,
wan er im baz guotes gunde
danne deheim sîm mâge.
alsus reit er mit vrâge
dâ er in schierste wânde sehen.
nu ez alsus was geschehen,
daz er balde für sich reit
und sîn vriundîn gemeit,
dô begegent in ein valet:
den gruozte her lanzelet
und vrâget in um maere.
der knappe sprach, er waere
von karidôl niuwens komen:
dâ heter ein wunder vernomen
< dâ von alliu wîsiu diet
grôzes übels sich versiet:
diu künegîn lebet in grôzer clage.>
lanzelet sprach< nu sage,
waz betiutet ez?>< ich tuonz iu schîn.>
er sprach< der künic valerîn
von dem verworrenen tan
der ist betalle ein müelich man:
der kom ze kardigân geriten.
dô begund er den künic biten,
daz er im gaebe geleite,
daz er mit gewarheite
redete swaz er gerte.
der künec in dô gewerte,
daz er vride haete,
swaz rede er taete,
und er niht zürnen wolde.>
valerîn sprach, er solde
ginoveren billîcher hân
danne artûs âne wân,
wan siu im gemehelt waere,
ê siu wurde hîbaere.
artûs sprach und al sîn diet,
si enwisten umb die rede niet.
dô sprach der künic valerîn
< entriuwen, herre, siu ist mîn.
ich wil beherten mîn reht
mit kampfe als ein guot kneht,
und swer dâ wider strîten wil,
der neme der rede ein kurzez zil.
ob er ist mîn genôz,
waer er als ein rise grôz,
ich getar in harte wol bestân.
doch wil ich ein gedinge hân,
daz mit mir ze rehte
niht wan einer vehte.
mit mîner wârheit ich verpflige,
ob ich verliuse den sige,
sô lâz ich mîne vrowen vrî.
ob aber ich sô saelic sî,
daz mir daz heil gevalle,
sô lânt mich rîten alle
und gebent mir die künigîn.>
der künec artûs sprach< daz sol sîn.>
dirr rede ist im ein tac geleit.
er muoz es imer sîn gemeit,
swer die künigîn fürstât,
ob er guot gelücke hât:
dem wirt dicke wol gesprochen.
von morne über ein wochen
hât valerîn den kampf genomen.
< möht ich enzît dar imer komen?>
sprach lanzelet der staete.
daz er der reise haete
genuoc, sô was des knappen sage,
beidiu ze naht und ze tage.
daz ist ein vremde maere,
wer valerîn waere;
des vrâget lanzelet der degen.
der knappe sprach< ich wil verpflegen,
er ist ein künic wol gemuot
und hât ein burc alsô guot,
ze der niht ze bieten ist.
si envorhte aller manne list
sô grôz niht als umb ein hâr.
ich wil iu sagen für wâr,
vor der burc lît ein hac,
dâ nieman durch komen mac
vor grôzem ungezibele.
da ist allez ein genibele
niden an der halden.
von würmen manicvalden
ist der hac behüetet harte.
ez ist gar ein würmegarte.
dâ durch gât ein strâze:
die würme nement die mâze,
daz si nimer koment dran,
ê valerîn der küene man
in gebiutet daz si komen.
mêr enhân ich niht vernomen,
wan daz ich iu sagen sol,
dîn burc ist obenân wol
erbûwen harte schône.
siu ist aller veste ein krône
und liuhtet als diu sunne.
da ist ûf ein guot brunne.
der wirt ist selbe ein frumer man.
dâ zem verworrenen tan
sô heizt diu burc und daz hûs.
mîn herre der künic artûs
der enhât in sîme rîche
kein burc, diu ir gelîche.
er mac es wol angest hân,
swer valerînen sol bestân,
unde muoz sich leides nieten.
dâ mite sult ir mir gebieten,>
sprach der knappe wol gezogen,
< wan zwâre diz ist niht gelogen.>
dô liez lanzelet zestunt
den knappen wesen wol gesunt
und reit er naht unde tac,
daz er lützel ruowe pflac,
und sîn friundîn alsam.
an dem fünften tage er kam
ze des herzogn hûs vom wîzen sê.
der was des vordern tages ê
gegen dem kampfe geriten.
dô begund diu herzogîn biten
die müeden gesellen,
daz sir geruohten zellen,
wer si waeren beide,
wan si mit wârheide
sô schoene liute nie gesach.
lanzelet ir verjach,
wiez umb in was gewant.
dô bekande siun zehant
und gelebte nie liebern tac.
siu sprach< lanzelet du lac,
dîn vater der was der neve mîn
und ist diu liebe muoter dîn
mînes herren künne.
ez ist mir ein michel wünne,
daz du dîne friundîn
bî mir hie lâzest sîn,
unz si geruowe eteswaz.
ich enstên an dîner gaehe daz,
daz du gerne woltest sehen
den kampf, der dâ sol geschehen.
doch kumestu kûme dar enzît.
zwei geruowetiu râvît
diu lîhe ich dir an dîne var
und einen ritter der dich dar
zuo dem kampfe bringet alsô fruo,
ê man grîfe dar zuo.
die stiure tuon ich gerne dir,
daz frou iblis bî mir
dîn gûetlîche bîte.
zehant nâch dem strîte
sô kum her wider durch mîne bete.>
dô lobet ir daz lanzelete,
er sprach, wie gerne erz taete.
dâ mite fuor der staete
balde ûf sîne strâze.
ob ichz ungesaget lâze,
sô sult ir doch wizzen daz,
daz nie deheiner vrowen baz
noch sô schône wart gepflegen.
nu ist lanzelet under wegen
und gâhete für sich harte.
zuo der wahsenden warte
kam er von geschihten.
nu lât mich iu berihten,
wiez um die warte was gewant.
man sach übr allez engellant
und noch verrer dannen.
zwein vehtenden mannen
was der bühel kûme wît.
er wuohs zetelîcher zît:
dâ turnierten hundert rîter an.
swaz vorderungen ieman kan
erdenken ze manheit,
des wirt er dâ wol bereit.
bî einer rivier, diu dâ vlôz,
kom dar ein kreftic her grôz:
gegen dem reit ein anderz dar.
ein einic man wart niht gewar
wan eines andern ob er wolte.
lanzelet sprach< ich solte
wol versuochen dize maere,
ob ez wâr oder gelogen waere,
wan daz wir sêre hân getrabet.>
nu siht er wâ ein rîter habet
bî dem furte an dem gevilde
mit gevazzetem schilde.
nu vernement wie im dô geschach.
si sprangten beide in den bach
und kômn sô vaste ein ander an,
daz lanzelet den lantman
verre von dem rosse warf
und stach im eine wunden scharf,
daz er sêre bluoten began
und den bach zetal ran.
ine weiz selbe wâ er gelac.
dô nam lanzelet du lac
ein ros ûz der mâze guot,
daz der degen wol gemuot
nie kein bezzerz überschreit,
daz er ze kardigân reit.
früeje vor der sunnen schîn
dô was der künic valerîn
gewaefent in eim ringe.
mit lîhtem dinge
möht ich niht gesagen daz,
wie rehte rîterlîch er saz,
alsô daz im nihtes brast.
ez endorfte nie kein fremde gast
gegen grôzeme dinge baz gehân.
bî im stuont sîn kastellân,
bereit und ûf den strît bedaht.
nu heten sich hin für gemaht
beidiu rîter unde frouwen,
die den kampf wolten schouwen.
nu saz wâlwein der reine
ûf der êren steine.
von dem ist iu gesaget gnuoc,
daz er den man niht vertruoc,
an dem was falsch oder haz.
ginovere bî ime saz,
sîn frowe diu künegîn.
siu hete im ein der hosen sîn
mit ir handen an geschuot.
daz sach manic helt guot.
dô kom lanzelet geriten
durch daz volc in almiten
und erbeizte bî dem steine.
er gie zuo wâlweine
mit urloube der künegîn:
diu hiez in willekomen sîn.
ouch dûhtes alle guot genuoc,
daz in der stein sô wol vertruoc.
des wart sîn guot war genomen
beidiu von swachen und von fromen
durch sîn grôze saelikheit
und benamen um sîn schônheit.
dô was wâlwein vil frô,
daz er lebende noch dô
sînen gesellen vant.
si bekanden sich zehant.
dô manet in her lanzelet,
dô si schieden, daz er tet
im sicherheit mit staete,
swes er in gebaete,
daz er daz lieze werden wâr.
daz wart wâlweine niht swâr.
der zühte rîche lanzelete
kêrte vlêhen unde bete.
daz er in den kempfen lieze sîn.
< neinâ, trût geselle mîn,>
sprach wâlwein zuo sînem gaten,
< ich enmages mit êren niht gestaten:
ich het es missewende.>
dô sagete unz an ein ende
lanzelet gar sîn dinc.
um in wart ein michel rinc:
si begunden zuo im gâhen,
die in ê turnieren sâhen
da er wâlweines vater vienc.
vil wol im al sîn dinc ergienc.
sîn geslehte erkande man zehant.
dô der künec artûs bevant,
deiz in zein ander stuont alsô,
dô wart er inneclîche frô
und ander die mâge sîn.
dâ wart ein michel liebe schîn.
der hof fröute sich gar.
lanzelet beredete ez dar,
daz in der künec zer selben stat
und al sîn massenîe bat,
daz er vaehte für die künegîn.
dô ergap sich an die triwe sîn
ginovere diu milde,
daz er daz unbilde
widerreden solte.
daz er dâ tuon wolte,
des was wâlwein gerende,
sînen mâc wart er werende,
daz er sich liez fürtreten
den saeligen lanzeleten,
wan er erkante sîne kraft
an turnei und an rîterschaft.
dô falerîn die fröide ersach,
ich wil iu sagen, wie er sprach,
daz im alsô maere
ein sô der ander waere
und daz im daz waer ein wünne,
daz si waeren küneges künne.
ditz maere was dâ nieman leit.
dô wart lanzelet bereit
gelîch eim guoten knehte.
< nu erschein ez got ze rehte>
sprach diu milte künegîn.
dâ muose michel riuwe sîn,
wan ze diseme tegedinge
sâzen dâ ze ringe
tûsent frowen unde mê:
den tet diu fürsorge wê
und diu bitter leides grimme.
mit weinlîcher stimme
wunschtens alle heiles
der künegîn, diu unveiles
um êre nie kein guot gewan.
swelch sinnic herze sich versan,
daz solt ir gerne gnaedic sîn.
nu rennt der künic valerîn
und lanzelet ein ander an,
zwêne kreftige man:
die muosen gezimieret sîn,
daz cristen man noch sarrazîn
nie sölhes niht gesâhen.
si begunden beide gâhen,
ze ritterschefte was ir ger.
si sâhen hin unde her
schoene vrowen umbe sich.
entriwen des verpflig ich mich,
si wâren deste küenre vil.
nu griffens an daz nîtspil,
wan si wolten ez niht sûmen.
si bâten in ûz rûmen
und dahten sich gelîche
mit den schilten rîterlîche.
die zwêne degen wol geborn
nâmen diu ros mit den sporn
und fuortens an ein ander sân.
dô muose ietweder enphân
ungeselleclîchez phant.
zuo den vier nagelen gegen der hant
dâ stâchens durch die schilte,
daz den degenen milte
die starken schefte zercluben
und die spelteren ûf stuben.
ir enweder kom dâ nider.
zwei ander sper si nâmen sider
und justierten mêre.
dô wurden aber sêre
diu ros zesamene gesant
unde mit den sporn gemant,
daz si sich ein ander stiezen.
die küenen aber niht liezen,
si zerbrâchen die schefte
und zugen dô mit crefte
diu swert von den scheiden.
nu vernement von in beiden.
uns zalt diu âventiure daz,
ez gevaehten nie zwên rîter baz
ze rosse noch ze fuoze.
si pflâgen unmuoze
mit ir ellenthaften handen.
beide si zetranden
die ringe mit den swerten,
wan si gelîche gerten
des siges und der êre.
si sluogen alsô sêre
ûf helme und ûf die schilte,
daz daz viur wilde
wadelende drûze vlouc
und sich von den slegen bouc
ir ietweders stahelvaz.
lanzelet dô niht vergaz
der gewonlîchen slege sîn:
er treip den künic valerîn
umbe in manege kêre
und wundet in als sêre,
daz er vor im muose ligen.
er wart des bluotes ersigen
alsô daz im der lîp was leit.
dô twanc in umbe sicherheit
lanzelet der maere,
daz er sîn gevangen waere.
dô wart gihtic valerîn.
ûf die genâde sîn
ergab er sich dem jungen,
der in hâte betwungen,
und swuor des harte sêre,
daz er nimer mêre
der künegîn leit getaete.
lanzelet der staete
enruohte daz der helt genas,
wand er niht mortgire was
und er in ungerne sluoc.
des dûhes allesament genuoc,
die dâ frum wolten wesen.
der künec artûs lien ouch genesen
durch sîne tugende staete,
swie er in erzürnet haete.
er êrte lanzeleten dran,
der im den sige an gewan.
dêswâr er hete es êre.
ez gerouw in aber sît sêre:
wan falerîn tet dâ nâch
künec artûs einen leiden schâch,
dar an er sîne triwe brach.
daz man im ê wol sprach,
daz was dô allez verlorn.
wan swer die triwe hât verkorn,
der hât die beste habe verlân;
des sulnt die guoten sich verstân.
dô dem künege artiure
geschach diu âventiure,
daz er sîn êre behielt,
grôzer vreuden er dô wielt
und ginover diu künigîn
und al die massenîe sîn.
di genâdeten alle sêre
lanzelet der êre
und liez man valerîn zehant.
dar nâch wurden gesant
driu hundert ritter wol getân
und mîn herre wâlwân,
daz vrowe iblis kaeme
unde zuo ir naeme
die herzogîn vom wîzen sê.
ir enfrieschent nie mê
sô minneclîchen anpfanc.
ez waer ze sagenne ze lanc,
wie iblis wart enpfangen:
des müese iuch belangen.
mit zierde maneger slahten,
mit rossen wol bedahten
und mit rîchen banieren
begund si salûieren
mîn herre der künic artûs,
wan er gewan in sîme hûs
nie deheinen liebern gast.
ginovere liez des klupfes last,
den si dâ vor von leide truoc.
siu bôt ir êren genuoc
und wurden beide gelîche
schoener vreuden rîche,
iblis und diu künegîn.
swâ mite heinlich suln sîn
zwô frowen an tugenden vollekomen,
des wart sich von in an genomen.
ich envriesch sô grôze fröude nie.
der künec artûs dô niht enlie
von sînem hove scheiden
weder lieben noch leiden
innerthalb vier wochen.
des wart im wol gesprochen,
sô daz er lobes ist unverhert.
dâ wart durch êre vil verzert.
daz was lanzeletes scholt.
im wâren al die liute holt,
die zuo êren hügende wâren:
wider die kund er gebâren
sô daz ze hove nieman baz.
der künic artûs dô vergaz
durch sînes neven güete
swaz im ze widermüete
ie geschach von kinde.
ze liebem ingesinde
wart lanzelet enphangen.
nu ez alsus ist ergangen,
daz ein alse vorder man
durch sîne wirde gewan
stuol zer tavelrunde,
dar nâch in kurzer stunde
bevalch er sîne friundîn
sîner frowen der künegîn
und saget er âne vrâge
wâlweine sînem mâge,
daz er ze plûrîs wolte varn.
er bat im sîn dinc bewarn
und geschuof daz mit listen,
daz ez lützel liute wisten.
nu ist lanzelet bereit.
im ist von plûrîs geseit,
ez sî ein schoeniu burc vast,
erbûwen daz ir niht gebrast.
dar under lac ein market guot,
dâ bî ein heide wol gebluot
von bluomen alder welte.
mit einem schoenen zelte
was diu wise gezieret.
vil wol geparelieret
was diu pavelûne hêr
mit hundert schilten, niht mêr;
die hiengen nâch ein ander gar,
mit fremden wâfen missevar
si lûhten an daz grüene gras.
ein künegîn ûf der burc was,
diu hât den site ûf geleit
durch eine fremede spâcheit,
ir gehügede zeiner stiure.
ez hiez ir âventiure,
der hübschen küniginne.
ez wâren ir sinne,
daz siu niemer man genaeme,
ez enwaer daz einer kaeme,
für ander man sô wol gemuot,
der an den hundert rittern guot,
von der schilten ich ê sagete,
einen selhen ruom bejagete,
daz ers alle nider staeche
eines tages und alsô braeche
die âventiur ze plûrîs:
und swem geviele dirre prîs,
dem gaeb diu künegîn hêre
lîp, guot und êre
und haete niht vor im gespart.
swelhes rîters schilt geruort wart,
der muos die êrste juste nemen.
die andern muosten in gestemen,
sin gesaehn wie im gelunge.
der schilte rüerunge
pflac daz getwerc, dem ê vertruoc
lanzelet, daz ez in sluoc,
dô er zem êrsten ûz reit.
für wâr sî iu daz geseit,
daz er niht lenger hât gebiten:
er ist aber ûz geriten
und ist her ze plûrîs komen.
dâ hât er schiere vernomen,
wiez um die âventiure was.
er enbeizte an daz grüene gras.
dô liez er im balde zouwen:
daz gezelt begunder schouwen
und die rîter die dâ sâzen.
di enwolten des niht lâzen
si enbüten der künigîn ir frouwen,
daz si her abe rite schouwen;
dâ waer ein rîter wol getân
ûf der âventiure wân,
der si nemen wolte.
si enbuten ir, siu solte
komen mit ir menigîn.
diu künegîn sprach< daz sol sîn.>
wie wol siu sich bedâhte.
...
daz ie mit keiner frowen kam.
dô lanzelet daz vernam,
sîn manheit aber dar an schein.
er ruorte der selben schilte ein,
der an der pavelûne hienc.
daz getwerc dô hin gienc
und saget daz ze maere,
swes der schilt waere,
daz der solte rîten dan.
niht ich iu gezellen kan,
wer die hundert rîter waeren:
ez müese iuch beswaeren
und billîch erdriezen.
ich saget, wie si hiezen,
wan daz mir si nieman nande.
in allem diseme lande
was nieman frümer denne sie.
doch dês al ein, in missegie
allen sampt, dan ist niht wider.
lanzelet stach si nider
von den rossen ûf daz gras,
alse vil sô ir was,
daz ir deheiner nie gesaz.
diu künigîn marcte daz.
si jach, daz lanzelet der degen
haete gar des wunsches segen
von manlîcher tiure,
wand er ir âventiure
alsô ritterlîche braeche.
si bat in, daz er ân widerspraeche
füere mit ir ûf die burc.
diu was durch und durch kurc,
gezieret wünnenclîche
und aller habe rîche,
als si wîse liute biuten.
dô muose aber briuten
der wîpsaelige lanzelet.
ich enweiz, ob erz ungerne tet,
wan diu künegîn was ein schoene maget.
si müeste wol sîn behaget
eim man der halbtôt waere.
daz diu hôchzît waere
froelich, daz ist uns gezalt.
manic frowe und degene balt,
der was dâ ûzer mâze vil.
nu werte dirre wünne spil
unz an den zweinzigesten tac.
har zuo geriet der geiselslac,
der lanzelete wart geslagen.
ez enkan iu nieman gesagen,
wie cleine dinc dem man gefrumet
und waz im wol ode übel kumet.
dô lanzelet del lac
bî der künegîn gelac,
dô begunde siu in minnen.
siu vorhte in ir sinnen,
ob er ir entrunne,
daz si nimmer gewunne
deheinen man sô wol getân.
daz muose ir an ir herze gân.
darumbe schuof siu im zuo
beidiu spâte unde fruo
vierzic rîter die niht tâten
wan daz si lanzeleten hâten
in ir heimlîcher pflege:
die wâren bî im alle wege,
daz er in niht moht entrîten.
er muose zallen zîten
ân aller slahte wâfen sîn.
in enliez diu wîse künegîn
sô vil niht sô ein mezzer tragen.
alsus muos er bî ir tagen
unz gegen eime jâre.
er gebârte untâre
von êrst unz hin ze leste.
dô begunde der muotveste
werben vil güetlîchen.
sus wolt er si beswîchen,
diun ûz der mâze minnete,
wand er heim sinnete
in sînes oeheimes hûs.
der rîche künic artûs
waz tet der ze disen tagen?
dô im nieman kunde gesagen,
weder lantman noch der mâc,
wâ lanzelet del lac
in der welte waere,
dô luot der êrbaere
nâch der âventiure sage
zuo dem naehsten phingesttage
daz alle die dar kaemen
die sîn hôchzît vernaemen.
got müez in immer êren.
sîn boten hiez er kêren
in fremdiu lant über mer,
garzûne ein michel her:
bî den sant er manegen brief.
daz lant al zesamene swief
von der rüstungen.
die alten zuo den jungen
mahten seltsaeniu cleit.
in was daz für wâr geseit
unde hôrten alle sprechen,
der künic artûs wolte brechen
sîne treskameren umbe daz,
daz man in lobete dester baz,
und wolte teilen sîn golt.
dar zuo bôt er micheln solt,
daz man dar gerne kaeme
und mengelich naeme
swes sô er gerte.
wan mans in gewerte
als vil sô in geluste,
der künec artûs sich ruste.
er gewan wol tûsent kastelân.
noch dô wolt er mêr hân
zwelf hundert râvîde unde mêre.
ouch begieng ein michel êre
ginovere diu künegîn:
nuschen, bouge, vingerlîn,
der gewan si ûz der mâze vil.
die rede ich iu kürzen wil,
wan ich daz wol bescheide:
ditz tâten siu beide,
artûs und diu künegîn,
daz si deste werder möhten sîn
in allen den landen,
und daz si ouch bekanden,
ob iemen sagete maere,
wâ lanzelet waere,
den si verloren wolten hân.
diz wart umb anders niht getân.
vrou iblis diu guote
diu lebete in unmuote
und in herzesender nôt.
si was vil nâch vor leide tôt
und von jaemerlîchem sêre.
man gesach si niemer mêre
frô, sît lanzelet du lac
ir ze rehte niht enpflac.
ir clage was ân ende,
swie siu âne missewende
dâ ze hove lebete.
ir herze in riuwe swebete
als ez den minnaeren tuot.
si enwiste waz ir waere guot.
doch hoer ich jehen, den sô geschiht,
die envolgen dicke râtes niht.
hie sült ir wol merken daz,
wie lanzelet betwungen saz
in sînem künicrîche.
er lebete wunderlîche,
wîlent trûric, wîlent frô.
iedoch stuont sîn herze sô,
swie froelîche er die zît vertribe,
daz er niemer dâ belibe,
ern gesaehe sîne friundîn
swenn ez mit fuoge möhte sîn.
einen list er derdâhte,
den er ouch vollebrâhte:
er bat die küneginne
daz siu durch sîne minne
die âventiure lieze stân,
als siu ê haete getân.
er dingete, daz kaeme
eteswer der si naeme.
der ouch dâ von wurde wert.
swes er haete gegert,
daz muose gar getân sîn.
von plûrîs diu künegîn
diu schônde sîner hulde,
swie lützel er ir gulde.
sine wist ab sînes willen niet,
daz er diz durch daz geriet,
daz er mit entrunne
swenn er des state gewunne.
in dirre vâre stuont sîn leben.
er hâte vil durch ruom gegeben:
und swaz er taet ze guote,
sone kom ûz sînem muote
vrowe iblis ze keiner stunt.
im was niht sô liebes kunt,
des sol man in getrûwen.
nu lâzen wirn hie bûwen
und hoerent wiez süle ergân
ûf der burc ze kardigân.
ez ist komen ein schoener tac,
an dem der âbent gelac
der pfinxtlîchen zîte.
dô sach man harte wîte
daz volc zuo sîgen.
ich enwil es niht verswîgen,
daz her beleip âne zal
ûf dem berc und in dem tal
al umb die burc ze kardigân.
man möhte dâ gesehen hân
maneger pavelûne huot
von pfelle und manege hütten guot,
wan dâ rîche künege wâren
und fürsten in den vâren,
daz si grôzes schalles pflâgen.
die naht si schône lâgen
nâch ir muotwillen wol.
swaz man ze rehte haben sol
ze grôzen hôchzîten,
des was âne strîten
mit schoenen zühten dâ genuoc.
man ensach deheinen unfuoc
dâ von sich ieman clagete.
des morgens, als ez tagete,
dô sach man sich pînen
die sunnen ûf schînen
lûterlîche und clâre.
dô hôrte man zwâre
manege schoene messe.
noch dô nieman wesse
dehein sô vorder maere,
daz man offenbaere
dem wirte sagen solte,
wand er niht enbîzen wolte,
ê er daz dinc vernaeme,
daz ze sagenne gezaeme
sîner massenîe und allen dien,
die sich dâ nâch wolten zien,
daz si sich êren vlizzen.
sît si niht enbizzen,
sô was dâ buhurt unde tanz
und maneger frouwen widerglanz,
die man güetlîchen an sach.
der künic artûs zebrach
sîne treskameren alle
und gebete mit schalle
swaz man wolt enpfâhen.
da endorfte nieman gâhen
noch für den andern dringen:
man gab in sunderlingen:
dâ enwas kein widersatz.
gewant ros unde schatz,
des enwart nie eines tages sô vil
gegeben, als ich waenen wil.
ginovere diu künegîn
diu liez ir milte wesen schîn.
siu gap ze dem anpfange
mentel vil lange,
gezobelt wol unz an die hant,
mit den besten dachen diu man vant
in allen künicrîchen,
mit invillen rîchen,
und swaz ein frowe geben sol.
dâ mite beharte siu wol
ir êre ze vlîze.
früegem imbîze
begund ez harte nâhen.
die rîter dô sâhen
von verre rîten die maget,
diu lanzelete hât gesaget
sîn gesleht und sînen namen.
dô sprach die massenîe alsamen
< jenez mac wol ein bote sîn,
daz ist an sîner gaehe schîn.
er bringet niwiu maere.>
wâlwein der êrbaere
begie sîn zuht, des hab er danc:
er fuort die maget durch daz gedranc
zuo des wirtes angesihte.
dô sprach siu in alrihte
mit gezogenlîchen worten,
daz ez die fürsten hôrten
< künec, du müezest gêret sîn
von got und ouch diu künegîn,
und allen den du guotes ganst.
wan duz wol verschulden kanst
mit guote und mit dem lîbe dîn:
des wünschet dir diu frowe mîn,
ein wîse merminne.
si ist ein küneginne,
hübescher dan nu iemen lebe.
si sendet dir ein stolze gebe:
daz enmac widerreden niht
kein wîse man, der si gesiht.
guotes gan siu niemen baz.
ûf ein gedinge tuot si daz,
daz du, künic hêre,
wol bewarst dîn êre,
und tuo ein dinc des ich dich bite.>
< wie ungerne ich daz vermite>
sprach der wirt dâ ze hûs,
der rîche künic artûs,
wand er niht zwîfels haete,
daz si iht wan fuoge baete.
swaz er gesprach, daz was gewis.
nu lac mîn frowe iblis
von jâmer siech und ungesunt.
si enwas dâ niht zer selben stunt,
dô diu maget kom geriten.
diu enmöhte niemer hân vermiten,
si enhaete si bekennet,
gegrüezet und genennet,
wan si sament wârn gesîn,
dô ir lanzelet daz vingerlîn
gab, daz ir wol behagete.
als ich iu nu sagete,
sô sült ir fürbaz verstân,
wie der megede ernde was getân,
sît irz hoerent gerne.
mit eime riemen von iberne
was si begürtet harte wol.
als ich iuch berihten sol,
ir roc was gezieret,
wol gefischieret
rîterlîche an ir lîp,
alse franzoise wîp
pflegent, die wol geschaffen sint.
diz selbe wîse hübsche kint
daz truoc an dem gürtel sîn
ein maezigez teschelîn:
daz was harte waehe,
geworht mit fremeder spaehe.
dar ûz nam diu maget sân
ein mantel wunderlîch getân:
der wuohs in allen gâhen,
daz siz an sâhen:
er wart lanc unde breit.
für wâr sî iu daz geseit,
daz al diu varwe dran erschein,
die eht menschen dehein
ie gesach oder erkande.
an diseme fremeden gewande
was geworht aller slahte
mit wîses herzen ahte
tier vogel merwunder.
swaz ûf der erde od drunder
und zwischen himel ist erkant,
daz eht mit namen ist genant,
daz stuont dran als ez lebete.
sô ez iezuo hie swebete,
sô ruct ez aber fürbaz.
ein zouberlist geschuof daz
von nigromanzîe.
dô diz diu massenîe
und künic artûs ersach,
diu maget im aber zuo sprach
< künec, du solt den mantel nemen
und gib in dâ er müge gezemen
under allen den frouwen.
ouch wil ich gerne schouwen,
wer diu sî, der er kome.
und swâ er sie dehein frome,
dâ solt dun geben fürbaz:
des gert mîn frowe und ich baz,
wan du ez hâst gesprochen.>
< es enwirt niht zerbrochen,>
sprach artûs< ez müeze ergân
swaz ich dir gelobet hân.>
dâ mite gienc diu frowen schar
ûz der massenîe dar,
die dâ staetelîchen wolten sîn.
der künec sprach zuo der wirtîn
< dês al ein, swiez ergê,
versuocht wie iu der mantel stê,
legent in snelleclîchen an.
ich bin der iu sîn wol gan,
wan mir nieman lieber ist.>
dâ wider was dehein frist,
ginovere leit den mantel an,
dâ von se ein teil schame gewan,
wan ir daz selbe gewant
ob den enkelen erwant
alsô daz ez ir niht tohte.
der bote vrâcte, ob er mohte
sagen, waz ez betûte.
der wirt sprach harte lûte,
daz ez manic fürste vernam,
er wurd ir nimer drumbe gram
und ir schadet diu rede niht ein hâr.
diu maget sprach< daz ist wâr,
ginovere ist hübsch unde guot,
an den werken hât siu sich behuot,
daz siu niewan wol getete.
doch ist siu durch zwîfels bete
an den gedenken missevarn.
ein saelic man sol wol bewarn
sîn wîp mit allem guote.
swer der künegîn minre huote,
sô haet siu dicke daz getân,
daz si sus durch êre hât verlân.
starkiu huote und ungetriuwer muot
diu machent staetiu wîp unguot:
daz ist gewis sam der tôt.>
diu küngîn den mantel von ir bôt
und sprach der künic artûs
< die vrowen gar in mîme hûs
die müezen in versuochen,
und wil es got geruochen.
dâ von lânt iu alle enspuon.
ir sult ez deste gerner tuon,
wan ichz für iuch hân gelobet.
diu des niht tuot, diu ertobet
unde hât gevelschet mich.>
dô bedâhtens alle sich,
daz si gerner wolten dulden
laster zuo den schulden,
dan si von im imer mêre
gewunnen liep noch êre.
dô der künec die rede getet,
dô antwurt im orphilet,
der fürste, ein bescheiden man
< sô ich imer meist gevlêhen kan,
sô bite ich mîne vriundîn,
daz siu nu diu êrste welle sîn.
swaz siu unz her getân hât,
ob siu michs fürder mâle erlât,
sô sî mit triuwen diz verkorn.>
diu rede was der vrowen zorn;
den mantel siu doch an swief.
dô wart er ir alsô tief,
daz er ir verre nâch gienc,
wan ein ort, daz vor ir hienc,
daz was sô sêre ûf gangen,
daz ez niht mohte gelangen
wan ein lützel für daz knie.
vil harte wundert es sie,
di den mantel sô kurzen sâhen.
diu maget sprach in allen gâhen
< ich wil iu sagen über lût,
der vrowen ist ir man ze trût:
und swenn er ir abe gât
des er si gewenet hât,
sô müezen alle ir sinne
an vremder liute minne
sich senlîchen vlîzen.
ich enwil ir niht verwîzen
dâ von siu mir sî gehâz:
einer andern stât der mantel baz.>
dô diu rede alsus ergienc,
wâlwein den mantel enpfienc
und bat sîne vriundîn,
daz siu durch den willen sîn
den mantel umbe wolte nemen.
dô muost er ir vil nâch gezemen,
als ez waere ein reitcleit.
diu maget sprach< iu sî geseit,
koeme der mantel nieman baz,
sô trüege in billîch âne haz
diu vrowe diu in an hât:
siu lebt ab der er baz stât.>
dô sprach der arcspreche keiîn
< an des mantels lenge ist schîn,
daz er mîme wîbe zimet.>
zehant ouch si den mantel nimet.
daz volc es alles war nam.
ich waen err vorne wol kam,
gegen irm man dâ er saz.
kaiîn sprach< er kumpt ir baz
dan allen disen vrouwen.
wer mac dar an schouwen
buozwirdiges iht umb ein hâr?>
der mantel hinden was für wâr
an den gürtel ûf gerumpfen hô.
swie vil man in nider zô,
sô dent er sich fürnamens niet.
dô sprach alliu diu diet
< daz ist ein wol stândez cleit.>
als kaiîn sach die wârheit,
dô wart er vor schame rôt.
sîn wîp er hiez und gebôt,
daz siu ginge zuo der künigîn,
und wes siu wert wolte sîn,
daz siu wânde daz ir kaeme
daz sîner frowen missezaeme
durch deheines lasters âhte.
diu aber den mantel brâhte,
diu zêch si, daz siu gerne
willic waer ze werne
und daz siu gereche taete
swes man si gebaete
und, swie man ez versuohte,
daz siu des alles ruohte.
dô kaiîns vriundîn misselanc,
mit zühten dô her für dranc
loifilol der staete,
der sîn wîp geminnet haete
ê siu wurde geborn ein jâr.
er gezurnde nie für wâr
mit ir des siu sich kunde enstân.
des wânde er dô genozzen hân
und wolt ir triuwe schouwen.
under allen den vrouwen
was borvil ieman baz getân.
ir keiniu wart des vor gelân,
diu ir man holder waere.
daz verdient der êrbaere
mit triuwen als ein hübsch man.
nu leit er ir den mantel an.
dô stuont er ir ze wunsche wol
wan als ich iu sagen sol:
da enwas nieman ze stunde,
der ir den nüschel kunde
gelegen wol ze rehte.
daz was dem guoten knehte
swaere und âne mâze leit
und ouch der vrouwen gemeit.
diu maget diuz allez beschiet,
diu versweic die massenîe niet,
wâ von daz dinc was komen.
siu sprach< diu vrowe hât genomen
gewerp unt dienstes genuoc,
dâ von siu in in herzen truoc
wünne und dicke hôhen muot.
doch was siu des vil wol behuot,
daz siu durch iemans minne
nâch tumbes herzen sinne
diu werc ie getaete,
swie vil man sis gebaete,
wan daz siuz tete umbe daz,
daz ir gemüete deste baz
ze vreuden stüende und ouch ze spil.
für wâr ich iu daz sagen wil,
ez ist noch maneger vrouwen site,
diu waenet tiuren sich dâ mite.
nein, siu swechet sich vil sêre:
ez ist laster und unêre,
swelch wîp des mannes gâbe enphât
und im doch ungelônet lât.>
dô hiez der künic gîvreiz
sîn vriundîn treten in den kreiz.
als siu den mantel an genam,
al umbe und umbe err rehte kam,
wan ein michel loch gie drîn:
daz solte vermachet sîn
mit eim uosezzel breit,
der ir doch was unbereit.
diu maget sprach< diz betiutet daz,
diu vrowe ist ir man gehaz
durch daz er ist undaere,
swie doch vil bezzer waere
ein maezlich man mit fuoge
danne grôzer manne gnuoge.>
diu vrowe den mantel von ir tet.
dô hiez der herre kailet
sîn vriundîn in an legen.
für wâr wir iu daz sagen megen,
der brach der nüschel zehant:
dâ mite wart daz bekant,
daz er mit ir ze vil um fuor.
diu maget des vil tiure swuor,
ez waere ein unwîsheit,
swer sîm wîbe taete leit
und ir niht êren lieze
und si dâ wesen hieze,
dâ siu niht gerne waere.
diu nâhe gânde swaere
tuot manegen nüschel brechen.
man sol dem übel sprechen,
der weder lützel noch vil
sînem wîbe entwîchen wil.
der mantel an die erde sleif.
diu maget in ir teschen greif
und zôch ein nüschel her ûz.
dô hiez der wîse maldûz,
sô daz cleit genüschet waere,
daz sîn vriundîn niht verbaere
si enleite in balde an den lîp.
ditz was daz minneste wîp
under allen den vrouwen.
hie sült ir wunder schouwen.
dô siu den mantel an getete
mit vorhten unde mit gebete
und mit ir wibluppe,
dô wart er als ein juppe,
daz er ir fürnamens nie
für den gürtel nider gie,
doch si diu minnest waere.
diu maget sprach< ich bewaere,
daz diz ist ein vremde dinc:
über allen disen rinc
kan nieman spotten alsô wol;
daz sage ich iu, wan ichz tuon sol:
siu lât alle liute
mit worte und mit gediute
durch ir hende gegân,
dâ von ist ir ditz getân.>
dar nâch hiez her iwân
sîne vriundîn ûf stân:
dar an schein sîn gelimpf.
ich sage iu einen schoenen schimpf:
siu was sô lanc, daz siu erschein
des houptes lenger dan ir kein.
als siu sich in den mantel twanc,
dô wart er ir alsô lanc,
daz er nâch ir lag gespreit
ûf der erde drîer hande breit
mit unebem schrôte.
des nâmens war genôte.
diu maget sis aber beschiet,
siu sprach< ern kumet ir ouch niet:
siu ist ze alwaere.
swes ir ze muote waere,
daz enlieze siu durch nieman.
er ist tump, der niht entwîchen kan
und der an sîme strîte
belîbet zaller zîte.>
als ir unz her hânt vernomen,
der mantel waere genuogen komen
vil wol unz an ein cleine.
enîte diu reine
und wâlweines vriundîn,
der vrowen mohte manegiu sîn,
diu in vil wol haben solte,
wan daz diu maget enwolte,
diu in dar brâhte.
als ez dô izuo nâhte,
daz von rehte enbizzen solte sîn
artûs und al sîn menegîn
und diu maget von dem sê,
zwei hundert vrowen unde mê
versuochtenz nâch ir werde
der bote noch dô gerde,
daz der künic hieze für gân
eine vrowen wol getân,
diu niht was mit den andern komen,
wan siu hete wol vernomen,
daz iblis diu getriuwe
durch senelîche riuwe,
als ir staete wol gezam,
des tages niht hin vür kam.
doch dês al ein, siu muoste her:
daz was der massenîe ger,
wan siu begie nie valschiu dinc.
als si dô kom in den rinc,
dô gruozte siu die selben maget,
diu dâ hâte gesaget
wunder als siu kunde.
mit lachendem munde
neig ir der merfeine bote
und beswuor si bî gote,
daz siu den mantel an leite.
diu vrouwe dô niht enbeite,
siu leit in vor in allen an.
dô sprach wîp unde man,
ez waere mit der wârheit
daz aller beste stênde cleit,
daz ie dehein vrowe getruoc.
der aber von nîde des gewuoc,
daz dar an iht missezaeme,
ê man daz volle vernaeme,
sô schicte sich der mantel dar
alsô daz im niht enwar.
dô wart mîn her wâlwein
mit ganzer volge des in ein,
daz dem mantel niht enwürre.
nu velsch in der getürre,
wan ez nieman frumer tuot.
er dûht ouch keiînen guot.
er sprach zuo sîner vriundîn
< ir müezent mir wol liep sîn,
wan ir iuch hânt des wol bewart,
daz ir in der merren schar vart.
daz in der tiufel henke,
der dis gwerbes imer gedenke
wan ze guote und âne haz.>
dô lobtens allesament daz
durch des küneges êre,
daz es nimer mêre
ze übele wurde gedâht.
diu den mantel hâte brâht,
diu saget in ze maere,
daz lanzelet waere
ze plûrîs gevangen
und wie ez was ergangen,
dô er die âventiure brach
und hundert ritter nider stach,
und wie er pflaege minne
mit einer küniginne
anders danne er gerte.
siu saget ouch, daz noch werte
diu âventiure umbe daz,
daz sich ein ritter deste baz
ze plûrîs möhte bejagen.
dô siu daz begunde sagen,
dô îlten si an schouwen
ritter unde vrouwen.
si liezen gar den erren haz,
sîner schame kindegelich vergaz
und wurden von dem maere vrô,
daz lanzelet noch dô
lebet unde was gesunt.
urloup nam dô zestunt
der wîsen merfeine bote.
siu bevalch dem oberesten gote
lanzeletes vriundîn.
siu enwolte dâ niht lenger sîn
durch des rîchen küneges bete;
sweder man si liep ald anders hete,
daz huop ir harte cleine.
vrowe iblis diu reine
diu kuste si mit triuwen.
umb irn mantel niuwen
genât siu minneclîche
der küniginne rîche,
diu ir die gâbe sande
und si niht bekande,
wan daz diu merminne wîs
si êrte durch ir âmîs.
der mantel het noch einen site,
swer in truoc, daz er vermite
jâmer und senedez clagen.
des bedorfte wol in disen tagen
iblis der er wol gezam.
als diu maget enwec kam,
dô huop sich rede manicvalt,
wie lanzelet dem helde balt
die saelde got gefuogte,
der tûsent man genuogte.
si wundert, wes im waere
diu gevancnisse swaere.
dâ was ritter harte vil,
die imer in dem leitspil
gerne wolten sîn beliben
und die zît hin hân vertriben
als in von im was geseit.
nu vernement nâch der wârheit:
dirre hof wert nâch der sage
mê danne drîzec tage
mit voller vreude für sich an.
dar nâch als ichz gesagen kan
und als vil ir mirs gelouben welt,
uns ist nie vor gezelt,
daz artûs, der künic hêr,
sô grôzen hof ie mêr
gewunne mit sölhem schalle
sô hie, dâ die vrowen alle
den mantel haeten getragen.
dâ mite wil ich gedagen
der geste und wie si wurben sît,
wan si riten dô sis dûhte zît.
wâlwein und karjet,
dô die vernâmn, daz lanzelet,
ir muomen sun, gevangen lac,
vil nâhe in daz ze herzen wac.
dâ von gerten si zehant,
daz erec und tristant,
die zwêne degene alse wîs,
mit in gegen plûrîs
in recken wîs wolten varn,
wan si mit saeze noch mit scharn
dâ niht erwerben kunden.
die gesellen dô funden
an ein ander des si bâten.
dô si diz gelobet hâten,
dô wart her wâlwein
mit den drîn des enein,
daz si niemannes biten
und geswaeslîchen riten
gegen der âventiure.
si vermâzen sich vil tiure,
als in ir herze geriet,
enwaere lanzelet dâ niet
gevangen als in was gesaget,
si haeten doch gereche bejaget
eteslîche werdikheit.
sus hâtens al ir vlîz geleit
deste mê dar an,
daz er kaeme mit in dan:
des woltens immer wesen frô.
si wurden des in ein alsô,
ob sie in immer gesaehen,
daz sie des niht verjaehen.
daz in ir kein bekande
und daz die wîgande
von im niht haeten vernomen.
mit der rede sint si komen
ze plûrîs ûf daz schoene velt,
dâ mit den schilten daz gezelt
harte wol gezieret was.
si enbeizten alle ûf daz gras
und schoweten daz gevilde,
daz gezelt und ouch die schilde,
und wie der site waere.
dâ kômen schiere maere
alhin ûf die veste,
dâ waeren komen geste,
schoener ritter viere,
hübsch mit geziere
an ross und an gereite,
sô daz mit wârheite
nieman kunde gezellen
von sô stolzen gesellen,
die degenlîcher ie geriten.
ouch enwart dâ niht vermiten,
man sagete, wes in was gedâht:
ir wille haetes ûz brâht
ûf der âventiure wân
und daz ir keiner wolte lân,
er versuohte sîn heil.
dô wart lanzelet vil geil
und bat im schiere rüegen,
waz wâfens sie trüegen.
der bote hât in des bereit,
er sprach< der ritter einer treit,
der mich gruozte schône,
einen lewen mit einer crône,
von golde erhaben harte wol.
der schilt ist als ich sagen sol
ûz und inne harte rîch,
von lâsûre al gelîch.
der ander einen arn treit
von golde, dêst ein wârheit.
von dem kan ich niht mê gesagen.
den dritten ritter sah ich tragen
von harm einen schilt wîz:
dar ûf ist in allen vlîz
ein mouwe von zobel gemaht.
der vierde schilt der ist bedaht
mit eime pantiere.>
dô erkantes alle viere
lanzelet der milte,
ritter unde schilte,
und wisse wol âne vrâge,
daz si wâren sîne mâge
und sîne gesellen guote.
des wart im wol ze muote,
er entet ab niene dem gelîch,
und bat die künigîn rîch,
daz siu ir balde lieze zouwen
und mit rittern unde vrouwen
gein der pavelûne riten.
er sprach< wir sîn vermiten
beidiu vert und hiure
an unser âventiure.
daz wirt gebüezet hiute.
got gebe, daz unser liute
sô gerîten daz ichs êre habe.
dâ mite fuoren si hin abe
gein der wünnenclîchen stat.
doch enwistens niht dêr heiles bat
den britûnen die dâ kâmen,
wan alle die in vernâmen,
die stuonden im des wunsches bî.
ich waen ez noch ein site sî,
daz man den wirten nâch giht.>
si erkanten aber sîns herzen niht.
dô si die unkunden
grüezen begunden,
ritter unde vrouwen,
dô mohten si wol schouwen,
daz si stolz wâren unde starc.
ir iegelîcher sich verbarc,
als si der rede iht wisten.
mit wîslîchen listen
enpfiengen si die gruoze.
idoch in der unmuoze
hiez in diu künegîn schenken.
dô begunde sich bedenken
der ellenthafte karjet.
nâch sînem willen er tet,
den er ûz fuorte:
der schilte er einen ruorte,
der an der pavelûne hienc,
dâ von diu êrste just ergienc.
des gesindes ein vorder man
der rante karjeten an.
den stach er balde dernider
und der andern sô vil sider,
unz ir vil schiere
sehzic unde viere
vielen als der êrste man.
dar nâch rant in einer an:
als si zesamen kâmen,
dô wolte karjet râmen,
daz er sîn sper behafte.
sîn ros ûf gnafte,
daz im der schuf den stich benam
und der ritter für kam.
beide si sich underranden.
dô sprach zuo den wîganden
diu wol gezogen künigîn
< dirr ritter muoz wol gêret sîn
der juste der wir hân gesehen.
ich muoz im von schulden jehen,
daz er wol hât gestochen,
doch hât er niht zerbrochen
mîn âventiur sin müeze wern
unz daz ir ander liute gern.>
der rede antwurt erec
< vrowe, si varnt niht sô enwec,
ich versuoche waz diu rede sî.>
er stach ir sibenzic unde drî
nider snellîche,
erec der tugende rîche,
wan in ritterschefte niht bevilt.
er stach ir einen ûf den schilt,
daz daz gestelle gar zerbrach
und man den schilt vallen sach
verre und der man gesaz.
ein ungelücke fuocte daz.
sus muost im misselingen.
in disen teidingen
wart lanzelet und wâlwein
alles ir dinges enein,
des borvil ieman warte.
tristant sich ouch niht sparte,
er enwolte niht lenger bîten
und begunde balde rîten
gegen den hûsgenôzen.
er tet in schaden grôzen:
im gesaz von niunzigen enkein,
geloubent mirs, wan ir ein.
ich wil iu sagen wie ez geschach.
sîn sper er gar durch in stach,
daz der edel wîgant
für sich reit unz an die hant
und der wunde von dem sper
mohte komen hin noch her.
sîns undankes er gesaz:
er waere doch gevallen baz.
alsus muoste tristant
vervaelet hân, daz er derwant.
dô sprach her wâlwein
< des ist zwîfels enkein,
ich müeze ouch mîn heil besehen.>
dô muostens im alle jehen,
daz er wol pungierte
und alsô justierte,
daz niht dervor mohte wern.
si begunden wünschen unde gern
sîns lîbes und ouch sîner site.
si jâhen daz er wol rite
unde sô daz nieman baz.
der hundert ritter im gesaz
enkeiner wan als ich iu sol
sagen. dô er harte wol
niun und niunzic nider gestach,
dô daz der zehenzigest ersach,
dô rant er wâlweinen an.
dô wolt in der küene man
mit dem sper treffen hô.
dô geriet der stich alsô,
daz er in ze hôhe stach
und im den helm durchbrach
ob den ringen durch die batwât.
dô enwas des dehein rât,
die riemen brâchen von dem sper,
der helm viel und gesaz er,
daz wâlwein sîn niht nider stach.
der gast gezogenlîchen sprach
< mir was nâch gelungen wol.
sô aber daz dinc niht wesen sol,
sô enhilfet niht swaz ieman tuot.
ein versuochen ist etswenne guot.>
dô in alsus missegie
an cleinen dingen, als ir hie
von mir nu niuwes hânt vernomen,
dô was in doch baz bekomen
dan jenen die man dâ nider stach.
nu hoert, wie lanzelet sprach
zuo der künegîn diu sîn huote
< vrowe, mir ist ze muote,
daz ich trûric imer lebe,
ez ensî daz dîn genâde gebe
mir ein urloup, daz ich hiere
niht wan einest justiere.
wan alle, die sich iht verstânt,
die jehent, daz die recken hânt
vervâlt von ungelücke grôz.
ich gesach nie keinen ir genôz.
si füerent grôzen ruom hin,
dâ von ich immer trûric bin,
ob ichs ein teil niht widertuo.
si kômen leider her ze fruo.
daz bedenke, hêriu künigîn.
daz du imer saelic müezest sîn!
si waenent wir sîn alle zagen.
ich enkan dir rehte niht gesagen,
waz du dîns gefüeres drane begâst,
ob du mich justieren lâst
wider den selben ritter ein.
ez ist ein spot und ein mein,
daz si als guote knehte
wider ritter rehte
gelestert und gehoenet hânt.
ob sis alsus hin gânt,
daz tuot mir inneclîche wê
und wolte nemelîchen ê
lebende werden begraben,
dann ich diz laster müese haben,
daz si mîn êre fuorten hinnen.>
mit zorne und mit minnen
beretter daz siun rîten liez.
vil tiure er ir gehiez
mit sîner manne sicherheit,
dar zuo swuor er ir einen eit,
daz er isâ wider kaeme
als er eine just genaeme
wider ir deheinen dier dâ sach.
sîne triuwe er niht enbrach,
wan erz biz an sînen tôt vermeit:
alsus behielt er sînen eit.
dô er den urloup gewan,
dô schuohte er sîne hosen an
und wâfent sich in sîn harnas,
der im vor behalten was.
er endorfte niht wîzer sîn.
dô gap im diu künigîn
einen wâfenroc sô vremde,
daz bezzern roc noch hemde
dehein künic nie getruoc.
des cleinoedes was ouch genuoc
des siu im vil hiez dar tragen.
dâ von wil ich lützel sagen,
wan erz niht sô hôhe wac
als vil doch tiure dran lac.
ir wizt wol, durch ein swachez geben
muoz maneger mit vreuden leben,
und fromet ein grôz gâbe niht
dâ man sich triuwen niht versiht.
nu grîfen wider an daz liet.
diu künigîn vermeit niet
siun kuste ir gesellen.
unlange twellen,
des bat in diu vrowe hêr.
doch enweiz ich ob er imer mêr
gesunt her dan gewende.
die recken ellende
die wârn mit grôzeme nîde.
ungerne ich doch vermîde
ich ensage iu noch fürbaz.
dô er ûf sîn ors gesaz,
dô liez ouch her tristant
sîn ros springen zehant,
als er justieren solte.
lanzelet niht wolte
ze plûrîs langer wirt sîn:
daz wart dô snelleclîchen schîn.
als er sîn ros ersprancte,
tristant wider wancte.
dô begunde in lanzelet jagen.
nu vluhens alle als zagen,
die vier hergesellen.
daz begunde missevellen
der vrowen und ir gesinden,
dô er niht wolt erwinden.
des gewan diu künigîn zehant
sô grôze riwe, daz ir geswant
und daz siu viel in unmaht.
diu tôtvinster naht
der bitterlîchen minne
diu benam ir die sinne
und ir varwe und ir kraft:
siu was mit leide behaft.
als ir der sin wider kan,
dô wâren die fünf man
ir ûz den ougen entriten.
dô begund siu vlêhen unde biten
starclîche ûz der ahte
alle die siu mahte,
daz man ir man vienge;
und swenn ez alsô ergienge,
der si mit im beriete,
dem gaeb siu guote miete,
ein herzogentuom des siu pflac.
ir gebot dô nieman verlac,
der et ze rosse mohte komen.
des wart manigem benomen
beidiu lîp und êre.
ez engestriten nie mêre
ritter als balde.
si muosens einem walde
danken und der vinstern naht,
daz man niht mê mit in vaht.
alsus kômens kûme hin.
dâ nâch, als ich bewîset bin,
sô ritens ûf ein montâne.
die rihte gein britâne,
der enmohtens niht gevâren,
wan si verirret wâren:
dô si des âbendes striten,
al die naht si für sich riten
unz morgen fruo an den tac.
dô kômens dâ ein burc lac
ûf eim bühel niht ze hô:
dâ gein kêrten sie dô.
der wirt der der bürge pflac,
der was, als ich iu sagen mac,
wîse biderbe unde guot,
hübsch unde wol gemuot,
an allen dingen vollekomen.
swaz er hâte vernomen
daz zêren und ze lobe stuont,
daz warp er sô die frumen tuont.
er versuohtes ie sîn ahte,
wan er tet als er iht mahte
dehein wort gesprechen.
er was in den gerechen,
swaz im ze tuonne gezam,
daz er daz allez vernam
mit einer hande getiute.
ez enwurden nie liute
baz enpfangen dan die fünf man.
der wirt sich schiere versan
an allem ir gebâren,
daz si müede wâren.
dô schuof er in gemaches vil.
er hiez als ich iu sagen wil
der wîse stumme gilimâr.
er was sô snel, daz ist wâr,
daz ûf zwein füezen nie
dehein man sneller gegie.
er urliugete starke.
wan er pflac einer marke,
im was manic man bereit
durch sîn unbedrozenheit.
swie in sîn lantliut zige,
daz er durch eine vrowen swige.
mit êren hât er sich bejaget.
ditz hân ich iu durch daz gesaget,
wan er sîner geste wol pflac.
nu muose lanzelet du lac
und die viere, sîne gesellen
bî gilimâre twellen,
unz daz die tiurlîche gomen
ir müede heten überkomen
und in diu ros wol mahten.
wer möhte daz geahten,
waz si schoener maere sageten,
die wîle daz si tageten
ûf des stummen veste?
wâlwein tet daz beste,
er begunde lanzeleten enbarn,
wie ez umb den mantel was gevarn
von êrste unz hin ze leste.
nu enwolten ouch die geste
belîben niht mêre.
durch sîn selbes êre
fuor der wirt mit in dan
und kondewiert die vremden man
mit manegem guoten knehte,
unz daz si kômen rehte
zuo ir bekennigen wegen.
dô bâten si sîn got pflegen
und aller der sînen.
dô liez er aber schînen
daz er verstandenlîchen fuor.
mit sînen baerden er swuor,
daz er den helden maere
sîns dienstes willic waere.
ich enweiz wie iu daz behaget,
daz ich sô kurze hân gesaget
von dem hübschen swîgaere.
vernement irz niht für swaere,
sô waer von im ze sagenne guot.
ir wizzent wol, wie minne tuot,
swâ si den liuten an gesiget,
daz si deheiner mâze pfliget,
wan siu aller vreude nimt den zol.
daz schein an disem ritter wol.
er dienet einer vrowen clâr
mit staeter triuwe manic jâr.
mit rede er ir niht vergaz,
unz die liute marcten daz
und zêh in einer< ez ist diu,>
der ander sprach< nein siu:
ich waene erz alz durch jene tuot,
diu ist sô hübsch und sô guot.>
sus wart er maniges bezigen.
dô enmoht daz maere niht geligen:
etslîcher riet die wârheit.
daz wart der vrouwen geseit,
des enbôt sium dise buoze.
durch enkein unmuoze
enwolter si zerbrechen niet.
ditz maere merke hübschiu diet,
wan es im sît wol gelônet wart.
ez ist der rehten minne art,
daz getriuwen liuten wol geschiht
und er sichs lange rüemet niht,
der mit valsche dient od dienst nimet,
wan ez weizgot niht enzimet.
des selben lanzelet verjach,
dô er gilimâres triuwe sach.
wâ gehôrt ir ie gezellen
von stolzern gesellen
dan ouch die vremden geste,
die von des stummen veste
mit vreude niuwens sint geriten?
swie vil si müeje hânt erliten,
des was in nu vergezzen.
die helde vermezzen
wâren geil und harte vrô.
wan daz kumt dicke alsô,
sô dem man iht leides sol geschehen,
daz im des muoz sîn herze jehen
dâ vor mit ungedultikheit.
die herren, von den ich hân geseit,
den wart nie baz ze muote:
wan diu heide gruote
und sungen in dem walde
diu vogellîn vil balde:
in ganzer vreude ir hüge lac,
sît lanzelet du lac
sîn selbes man sîn mahte:
ouch was ir aller ahte,
daz si enzît koemen heim.
wâlwein sprach< mîn oeheim
sol den wîzen hirz jagen.>
dô er in daz begunde sagen,
dô was in ernst unde gâch.
nu sint si komen alsô nâch,
daz si vil sanfte an dem driten
tage waeren heim geriten
ûf die burc ze kardigân.
si jâhen, daz si wolten hân
gern ir geselleschaft gesehen.
als si des begunden jehen
und si wâren geil zunmâze,
dô kam in ûf der strâze
ein garzûn, den si bekanten.
bî namen si in nanten
und vrâgten in um maere,
wâ der künic waere,
und was ouch daz ir frâge,
obe sich ir mâge
wol gehapten alde wie.
noch dô versuochter sie:
mit weinenden ougen
er sprach< es ist kein lougen,
gehôrt irs niht ze disen tagen,
sô wil ich iu daz groeste sagen,
daz wir alle ie vernâmen.>
die helde sich des erkâmen
und sprâchen, si enwisten niht
von einer grôzen ungeschiht.
dô huop er an und seit in sus:
er sprach< mîn herre der künec artûs
mit alder massenîe sîn
und mîn vrowe diu künegîn.
die wolten ir spil begân:
den wîzen hirz si wolten vân
und daz der künec dâ naeme
von rehte, als im gezaeme,
der schoensten kus, daz was sîn lôn.
sîn vater utpandragôn
der het ez alsô ûf geleit.
die selben gewonheit
behielt der sun imer sît.
nu ist verendet der nît,
der dâ von solte komen.
mîn vrowe diu künegîn ist genomen
mîm herren künec artiure.
daz hât der ungehiure,
der künic valerîn getân.
ich verstân mich wol und ist mîn wân,
der künec sî selbe sêre wunt.
dar zuo ist mir unkunt,
wie vil der ritter sî erslagen,
die mit dem künege wâren jagen.
ez was vil ungehoeret,
daz alsus zestoeret
unser vreude solte werden.>
dô erbeizten zuo der erden
die küenen hûsgenôze.
ungehabe sô grôze,
die si heten under in,
der enkunde iu niht ein kranker sin
ze rehter mâze verjehen.
wenne diz waere geschehen
und war der künic valerîn
waere komen mit der künigîn,
daz wart in allez kunt getân.
nu muostens aber ir vreude lân,
unz daz si got sô gêrte,
daz er ir leit verkêrte.
dô diu fünf degene hêr
gewunnen michel herzesêr
von sölhem niumaere,
daz ir vrowe waere
ginovere gevangen,
und wie ez was ergangen
dem künege und ouch den sînen,
dô liezen si wol schînen,
daz in sô leide nie geschach.
michel was ir ungemach
als helde die sich lasters schament.
nu sâzens ûf alle sament
und riten harte balde
gerihte von dem walde,
unz si ze lande kâmen,
dâ si dâ vernâmen
von vriunden, diez in tâten kunt,
daz der künec was helflîche wunt
und er schiere waere genesen,
wan daz er trûric muose wesen
von ander ungeschihte.
die recken man dô berihte,
daz der künic was gevallen
mit den sînen allen
für daz verworren tan
und aldes werkes des ie man
ze gesaeze erdenken kunde,
daz man des dâ begunde,
doch ez lützel töhte.
der künec sprach, swie er möhte
deheine wîle geleben,
sô enwurde der burc niht vride geben,
unz daz sîn wîp dâ waere.
diz was vil unmaere
dem künege valerîne.
er und al die sîne
vorhten in borvil.
buhurt tanzen unde spil,
des pflâgens ûf der veste.
falerîn der muotveste
der küniginne gehiez,
daz er ouch vil wâr liez,
mit triuwen und mit sicherheit,
daz er ir dehein leit
undankes taete,
wan daz er si baete
mit zühten umb ir minne.
diu edel küniginne
lebet in unmuote.
wan daz si got behuote,
sô waer ir êren vil benomen.
nu sint zuo dem gesaeze komen
sîne gesellen unde lanzelet.
swaz er ze manheit ie getet,
daz wolter allez hân vermiten
durch daz er möhte hân gestriten
und err ze stiure waere gesîn,
dô geroubet wart diu künigîn.
sît ez alsus ergangen was,
dô erbeizten samen an daz gras
die viere unde wâlwein.
der ritter was dâ enkein
wan die des benamen jâhen,
daz si si gerne sâhen.
si liefen gein den gesten,
wan si die muotvesten
ir gevertes wol erkanden.
der schade zuo den schanden
wart in gar kunt getân.
dô begunden die recken gân
dâ si den künic funden
von trûren ungesunden.
nu wart ir zuht wol schîn:
helme und ouch diu hüetelîn
diu wurden schiere ab genomen.
dô si der künic sach komen,
ûf stuont der êrbaere,
swie trûric er waere,
und kustes alle zehant.
er claget in, daz er waere geschant
und wiez im was ergangen.
man sach im von den wangen
die zeher nider vliezen.
die recken dô niht liezen
sin weinten bitterlîche:
sam tâten al gelîche
die in der reise wâren.
wer kunde des gevâren
durch sîne wolflîche site,
der dâ trûren vermite?
dô wart von jâmer ein schal,
daz ez harte verre hal,
dô die recken weinden.
mit triuwen si bescheinden,
daz in daz leit ze herzen wac.
ich enweiz was ich iu sagen mac
wan dâ was riuwe unde nôt.
manec ritter waere gerner tôt,
dan er des lasters het erbiten,
daz die wîgande liten,
die besten von der welte.
mit manegem widergelte
was dâ schal und wüefe.
ich sage iu waz dâ schüefe
der guoten knehte ungemach.
als in der künic des verjach,
daz er die fröide het begeben,
sô muosen si mit swaere leben,
ir hende se alle wunden.
isâ ze den selben stunden
kom zuo dem gesaeze geriten
ein helt mit zornigen siten,
der driu tûsent ritter brâhte.
getriuwelîchen er gedâhte,
daz er ze staten wolte stân
dem künege von kardigân,
wan in truopte diz undinc.
dirre selbe jungelinc
was an tugenden vollekomen.
wir hân selten vernomen
von keiner slahte maere,
daz dehein ritter waere
hübscher: daz wart dicke schîn.
künec artûs was der vater sîn
und ginovere sîn muoter.
dirre helt guoter
der hiez lôût der milde.
er claget daz unbilde
umb sîner muoter nôtzüge.
ez ist ein wârheit, niht ein lüge,
daz er sich roufte unde brach.
dô er lanzeleten sach
und ander sîne gesellen,
er begunde im fuozvellen.
der degen wüeteclîchen schrê.
daz tet den rittern allen wê,
wan ich wil iu waerlîche sagen,
für daz er swert begunde tragen,
daz nie kein kindischer man
kürlobes mê gewan,
unz daz er in ein lant gereit,
als uns diu âventiure seit,
mit artûs sînem vater hêr,
dâ ir noch beider immer mêr
die britûne bîtent,
wan si darumbe strîtent,
daz si noch süln wider komen.
daz maere hânt ir dicke vernomen,
dâ von lâz ich ez an sie.
nu merkent wie ez ergie
ze dem leitlîchen saeze.
ob ich der rede vergaeze,
sô sult ir doch wizzen daz,
daz nie maneger ouge naz
von sô ûz genomen helden wart
als an der selben hervart.
lôût der getriuwe
hete grôze riuwe
durch sîner muoter ungemach.
den rittern er zuo sprach:
er nant ir ein teil bî namen
und claget in laster unde schamen
< edel ritter alle,
daz worden sint ze schalle
mîn vater und diu muoter mîn,
daz sol iu geclaget sîn
ûf gnaedeclîche triuwe.
diu clagelîche riuwe
sol durch nôt erbarmen
die rîchen zuo den armen,
wan ir des wol gedenket,
daz nie man wart beschrenket,
der sich an mînen vater lie.
staete vreude hât sich hie
ze ungehabe verkêret.
mîn muoter hât gêret
nâch sînem werde manegen man.
swâ siu sich ie gesûmde dran,
daz muost âne ir danc geschehen.
ouch hânt ir alle wol gesehen,
wie mîn lieber vater artûs
die ritter hielt in sîme hûs.
sol in diu milte niht vervân
und diu tugent, die er hât begân
durch weltlîche êre,
sô ensol sich nimer mêre
man gevlîzen, daz er wol getuo.>
dô sprach lanzelet dar zuo
< neve, stillent iwer clage
und geloubent mir daz ich iu sage.
ez geschiht niht wan daz sol geschehen.
ich hân die liute hie ersehen,
daz ich des gewis bin,
hielt aldiu welt engegen in
ûf einer slehten heide
und haeten sin ze leide
als vil als falerîn getân,
sie getorstens wol bestân.
nu ist aber sîn burc sô starc,
daz nieman lebender ist sô karc,
den si umb ein hâr entsitzen.
ich enkan nâch mînen witzen
erdenken niht sô guotes
sô daz ir iwers muotes
gedultic sint und nement rât
von den fürsten umbe die getât,
dâ von wir sîn unvrô.>
des volgeten sie alle dô
und giengen zeim gespraeche gar,
die künege und ouch der herren schar.
dô si zesamen wâren komen,
dô wart dâ manic rede vernomen,
wan dâ saz manic wîser man.
ze jungest stuont von in dan
der listige tristant.
er sprach< uns ist wol erkant,
daz mîn vrowe lebet gesunt.
dar zuo ist uns allen kunt,
daz ir ie was bereit
witze und grôziu saelikheit
durch die tugent, der siu waltet:
dâ von ouch siu behaltet
ir êre unz an ir ende.
dâ von rât ich, daz besende
mîn herre, der künic maere,
malducken, den zouberaere
von dem genibeleten sê.
der kan zoubers michels mê
dan ieman in den rîchen.
mit dem suln wir beswîchen
falerînen den kargen
mit allen sînen wargen.
ist daz uns got heiles gan,
wir gewinnen im die burc an
von maldukes râte.>
dô antwurte drâte
erec fil de roi lac
< ich waene, mîn herre enmac
den man niht her besenden:
wir sîn im manegen enden
dicke ze unstaten komen:
sîm vater hân ich den lîp genomen:
dô sluoc wâlwein den bruoder sîn:
ouch hât in der herre mîn
der künic artûs vertriben
vome lande dâ er was beliben
mit sime galster manegen tac.
doch dês al ein, ob er uns mac
ze disen dingen iht vervâhen,
sô sulen wir gerne gâhen
und süenen uns swie wir megen,
daz wir daz laster nider gelegen.>
zehant berieten sie sich.
si endûhte niht sô waetlich
sô daz man wurbe umb den man.
si kômen alle dar an,
daz der künic niht vermite
wan daz er selbe vierde rite
nâch dem gougelaere
und er daz her maere
enpfulhe dem sune sîn.
dô wart aber wol schîn,
daz im diu künegîn liep was.
von dem her er ûz las
die er ze manheit het erkant:
daz was karjet und tristant
unde lanzelet: si drîe
nam er von der massenîe.
ze der verte was er gereht.
nu reit er in den foreht,
der nâch bî kardigân lac.
als in erschein der vierde tac,
der strâze si vermisten,
daz si lützel wisten,
wâ si wâren in dem walde.
dô riten si für sich balde
unz ze dem schrîenden mose.
swer nu welle, der lose,
wie ez stuont umb daz mos.
dar über mohte dehein ros
borwol oder nimer komen.
wir hân mit wârheit daz vernomen
von manegem man, der noch lebet,
daz dâ ein michel sê swebet.
dar ûz rinnt ein ahe clâr,
der nie dehein tier für wâr,
swie sêre ez durste, getranc.
die vische sint ebenlanc
und ebenkurz, die drinne gânt:
die engellende ir vil hânt:
si sint lanc als ein arm.
diu ahe ist wîlent als warm,
von neizwaz nâtûre,
daz al die nâchgebûre
und die trünne der tiere
vliehent harte schiere
ein tageweide und mêre:
und schrît daz mos sô sêre,
daz al diu tier sterbent,
diu sô toerliche werbent,
daz si der stunde hânt erbiten.
idoch von disen vremden siten
sô wirt daz wazzer alsô heiz,
daz dâ von tiergelich wol weiz,
daz in der lîp niht mêre frumet,
swenne daz geschrei kumet.
nu lânt mich iuch berihten:
drî tage vor sunegihten
sô schrît daz mos und selten mêr.
man siht dâ vogele alsô hêr,
der vil ûf dem sêwe swebet,
daz er nimer jâr gelebet,
der in iht ze leide tuot.
hie von ist sagehaft der fluot.
dô der künec artûs ze der ahe kam
und er rehte vernam,
wâ er was in den walden,
dô muos er ûf halden
und eine wîle stille haben.
dô sach er einen ritter draben
über daz schrîende mos.
sô rehte snel was sîn ros,
daz man die slâ niht kunde spehen.
als er den künic het ersehen,
dô erkant er in, daz was reht:
wan der selbe guote kneht,
swâ er den sumer hin vertreip,
den winter er imer beleip
bî artûses massenîe.
den künic und die drîe
hiez er sîn willekomen.
ouch moht er in wol gevromen
über daz tiefe gevilde.
er hiez dodines der wilde
mit den breiten handen.
den künec von irlanden,
den brant er unde herte.
er gap umb sîn geverte
niht ein hâr, ist uns geseit,
swenn er sîn ros überschreit:
wan daz hete sölhen ganc,
daz er daz tou niht erswanc,
swenn ez der wilde dodines
stolzlîche ûf daz kes
und über daz mos rande:
dâ sîne vîande
von tiefe muosen swanken,
dâ sach man ez niht wanken,
daz ez im iht möhte werren.
dô fuorte sînen herren
dodines der helt balt
ûf sîn hûs. daz was gestalt
bî dem mose ûf einen stein.
ez enwart nie burc dehein
erbûwen baz noch alsô wol.
dise veste nam des landes zol,
wan im der walt was undertân.
als ein kerze gedrân
was der stein âne mûre,
ein turn von nâtûre,
daz nie kein bezzerre wart,
innen hol und ûzen hart
als ein gellendiu fluo.
dar ûf umbe die zuo
was gemaht guot gesaeze.
wie ungern ich vergaeze,
daz artiure dem künege hêr
wart gegeben nie mêr
diu wirtschaft noch sô voller rât
von zame noch von wiltbrât,
als im gap der wilde.
dar nâch reit der milde,
der rîche künic artûs,
von sînes lieben vriundes hûs
gein dem furte hin dan,
dâ diu ahe von dem sêwe ran.
daz wazzer was grôz unde tief,
dar zuo ez als drâte lief,
daz nieman dran getorste komen
wan, als ich ez hân vernomen,
zeiner brücke gein dem wege:
diu hiez ze dem stiebenden stege.
dâ muosen die recken
den rossen bedecken
diu houbet und bewinden,
wan si enkunden vinden
deheinen rât der bezzer waere.
artûsen den künic maere
dûhte daz ein grôz gewin,
in fuorte dodines hin
zuo der burc des zouberaeres.
dô was er vrô des maeres
und die sîne michels mê:
ze dem genibeleten sê
riten si ize an den sant.
umb den was ez sô gewant.
dâ sîn der gougelaere pflac,
ein hûs enmitten drinne lac.
von dem lande gienc ein brücke dar:
der enwart nieman gewar
wan alse malduc gebôt.
nu hielt artûs durch nôt
gein der burcstrâze.
ich enweiz wer in în lâze.
morne nâch des küneges ger
dô reit über die brügge her,
als ez vruo was ertaget,
des wirtes tohtr, ein schoeniu maget,
hübsch und êrbaere.
siu fuort ein sperwaere,
von maneger mûze wol getân.
man sach ir pferit schône gân.
mit dem selben stolzen kinde
liefen zwêne winde,
wan siu durch baneken ûz reit.
als uns daz welsche buoch seit,
sô endorfte siu niht wîser wesen,
wan siu hâte gelesen
diu buoch von allem liste,
dâ von siu wunder wiste.
âne fêmurgân die rîchen
sô enkund sich ir gelîchen
kein wîp, von der ich ie vernam.
als siu für die brücke kam,
dâ siu die rîchen geste vant,
diu maget gruozte si zehant,
wan siu sach an ir gebâren,
daz si alle fürsten wâren.
dar zuo merkent einen list,
der noch an manegem wîbe ist:
dar nâch als ir was gesaget,
sô bekande diu maget
des küneges antlütze.
siu sprach< herre, iust nütze,
daz ich iuch hiute gegrüezet hân.
und het ich es niht getân,
sô müesent ir verlorn wesen.
idoch sult ir wol genesen
durch niht wan umbe daz,
daz iwer herze ie baz
für ander man ze milte stuont,
dar an ir harte rehte tuont:
dêst wâr, ir hânt es êre.>
des gnâdet ir sêre
artûs der ellende.
er begund ir an ein ende
alliu sîniu dinc clagen.
er moht ir lîhte gesagen,
wan siu het ez ê vernomen,
wie im sîn dinc was komen.
dô bôt err rîche miete,
daz siu im har zuo riete.
durch daz lobet im diu guote
mit getriuwelîchem muote,
daz siu sîn bote waere
zuo ir vater dem gougelaere.
dô reit von den helden
diu frowe zuo ir selden,
dâ siu den gougelaere vant.
diu tohter kuste in zehant
und begunde in allen gâhen
in güetlîch umbevâhen.
siu sprach< vater herre,
ich wil dich manen verre,
daz ich dir ie was undertân:
des solt du mich geniezen lân
und solt mich einer bete wern
der ich an dich wil gern.>
< ich tuon. sage waz ez sî.>
< hie haltent ritter nâhe bî>
sprach diu maget wol getân,
< den solt du einen vride lân:
daz ist wol mîn wille.>
dô gesweic der vater stille
unz er vernam daz maere,
daz der künic artûs waere
ûf genâde dar komen
und er im büezen ze vromen
wolte laster unde leit,
daz er im sîn arebeit
mit listen hulfe minren.
< wil er mich des ginren,
daz er daz tuo> sprach der wirt,
< swie harte mich mîn schade swirt,
sô versuoch ich gerne swaz ich kan.
ich enwil ab niht wan zwêne man,
daz mir der künec die bringe
ân allerslahte gedinge,
swenn ich sîn dinc gelende,
ald daz man mir se sende
her heim, ob ich in hân gewert
sînes wîbes als er gert.
er mac sich selbe wol enstân,
waz si mir leides hânt getân.
daz ist wâlwein und erec.
nu rît, tohter, dînen wec
und gib in des die triwe dîn,
daz ditz diu miete müeze sîn,
der ich an den künic ger.
niht anders wil ich sîn dîn wer.>
mit der rede reit diu maget
dâ ir daz leit was geclaget
von dem künege und ouch der unfuoc.
des lônes siu im zuo gewuoc
des ir vater gerte.
< swie gerne ich in des werte>
sprach der künec erbolgen,
< si enwoltens lîht niht volgen:
ez waere ein ungefüegiu bete.>
dô antwurt im lanzelete
< herre, irn dürfent des niht jehen,
wan ir dicke hânt gesehen,
daz erec und wâlwein
durch iuch diu dinc hânt getân,
daz in der lîp ze wâge stuont.
daz selbe si noch hiute tuont,
hinder uns an der reise.
ouch enist kein vreise
wan die ich selbe gerne lite,
dâ ich mîne vrowen mite
von ir kumber möhte ernern.
al des selben wil ich swern
von den zwein helden balt,
ûf die diu nôt ist gezalt.>
dem künege riet ouch tristant,
ein wortwîser wîgant,
daz er albalde taete
als im gerâten haete
der tugenthafte lanzelet.
dodines und karjet
die wolten ez dâ für hân,
daz erec und wâlwân
sô wol nâch êren wurben,
daz si nimer ersturben
wan rehte und saeleclîche.
sus überrettens algelîche
den künec, daz er gewerte
malducken des er gerte.
wan si wisten wol die wârheit,
daz im die helde waern bereit
ze tuonne swes er in gewuoc.
diu maget ez dô zesamene truoc
mit wîslîchem râte,
fruo unde spâte,
daz ir vater mit dem künege reit,
und doch mit der gewarheit,
daz im arges niht geschach.
swaz der künec artûs gesprach,
daz zerbraech er durch nieman.
mit der rede riten si dan
über ein sleht gevilde.
dodines der wilde
der fuort den künec sô guoten wec,
âne brücke und âne stec,
daz er schiere heim kam.
als daz diu ritterschaft vernam,
dô wart nie man enpfangen baz.
si erscheinden an ir fröide daz,
daz ez im dicke wol ergât,
swer die sîne willic hât.
ze dem saeze was niht der maere,
diu si dûhten sagebaere
ir herren, dô er wider kam.
der künec artûs die fürsten nam
und kunt in, waz dâ was gelobet.
< ir haetent anders getobet>
sprâchens algelîche.
erec der tugentrîche
und der hübsche wâlwein,
die wurden beide des enein,
ob ez ir vrowen iht vervienge,
swar zuo ez in ergienge,
daz si sich gerne wolten
antwürten swar si solten,
swenne ez in der künec gebüte;
ob man si schunde oder süte
od swie man sie hielte,
daz des gelücke wielte.
si bedâhten sich des wol,
daz nieman ersterben sol
wan einest und niht mêre.
si wâgten lîp und êre
gerner dan daz solte sîn,
daz ir vrowe diu künigîn
und diu massenî ze kardigân
mit jâmer müese zergân.
hie von wart in wol gesprochen.
dar nâch zer naehesten wochen
tet der wîse malduc
falerîn einen sölhen zuc,
dâ von er schaden vil gewan.
nu hoerent wie ez dar zuo kan.
er begunde an den swarzen buochen
sîne liste versuochen
und schuof, daz die würme
liezen ir gestürme,
die in der vorburc lâgen
und des hages pflâgen
in dem verworrenen tan.
malduc der wîse man
der enswebete gar da enist niht wider
ûf der burc und dernider
allez daz dâ lebete.
daz her dô hin ûf strebete
und vielen über die mûre.
si brâhten imz ze sûre,
daz artûs trûric was gewesen.
si enliezen nieman genesen,
swen si ûf der burc funden,
weder siechen noch gesunden:
si muosen gar verlorn sîn.
dô wart der künic falerîn
mit den sînen erslagen.
den müese man wol iemer clagen,
wan daz ez sêre missezimet.
swer wîp gerne nôtes nimet,
ez ist laster und ein mein.
die tiursten wurden des in ein
und sprach der gougelaere,
ob diu künegîn dankes waere
mit falerîne entrunnen,
sô daz sium wolte gunnen
ir süezer minne unerwert,
sô haeten si in wol ernert.
des vermâzen sich genuoge,
den ouch mit unfuoge
diu minne sêrte den muot.
der künic artûs was sô guot,
daz er des selben sich vermaz.
swer welle der geloube daz.
dô falerîn durch übermuot
verlôs lîp unde guot,
als ir wol hânt vernomen,
innân des was komen
mîn herre der künic artûs
in ein wünneclîchez hûs,
dâ ginovere inne lac.
ein wunder ich iu sagen mac:
siu selbe und drîzic megede hêr,
wan ir was niht mêr,
die sliefen alsô harte,
daz ir dehein warte
des schalles ûf der veste.
dô die vremden geste
die burc gar verwuosten,
durch nôt si dô muosten
und ir undankes wachen.
daz kom von den sachen,
daz zouber was sô grimme,
enwaer malduckes stimme,
sô waeren si verdorben gar.
der half in daz in niht gewar.
die vrowen fuorte man hin abe
und wart diu burc mit aller habe
verderbet, daz siu nider gelac.
beidiu berc unde hac
die zerfuorte man durch nît,
daz dervon nieman sît
dem andern mohte geschaden.
alsus wart leides entladen
der milte künec von kardigân,
wan daz er angest muose hân
umb den tiurlîchen solt,
den malduc dâ verholt
hete mit den listen sîn.
ginovere diu künigîn
bat den zouberaere,
als liep siu im waere
und durch aller vrowen willen,
daz er geruohte stillen
sîn zorn und daz er solte
nemen swaz er wolte
under allem daz siu haete,
daz er die helde staete
erlieze sölher reise,
diu in stüende zuo der vreise
ir lîbes unt ir êre.
doch enbat siu nie sô sêre,
daz siz iht mohte vervân.
des muose siu die rede lân.
dô wart daz scheiden alsô,
daz dâ von trûric und unvrô
al die rîter muosen sîn.
daz wart an manegen dingen schîn,
mit klägelîchem wuofe,
mit weinen und mit ruofe,
mit sölher ungehabe,
ob si stüenden ob dem grabe,
sô enwaere ir riuwe niht mêr.
daz ane sehende herze sêr
was dem gougelaer ein wint.
er fuort die herren an den sint.
sus muosen sie rîten
âne widerstrîten,
her wâlwein und erec,
mit dem gougelaer enwec,
mit artûses geleite,
ze sînre gewarheite,
da er si in einen turn warf.
ich waen ich iu niht sagen darf,
waz si dâ ungemaches liten.
ir gesellen ouch niht vermiten,
in enwaer daz herze swaere,
swie liep in doch waere,
daz ir vrowe was wider komen.
ez ist selten vernomen
von liuten dehein merre clage,
dan dâ was ze manegem tage
nâch des küneges mâgen.
ich wil iu âne vrâgen
schiere lâzen werden kunt,
daz ginovere in kurzer stunt
kom wider heim ze kardigân.
der vreude, die si mohten hân
mit fuoge, der begunden sie.
lanzelet dô niht enlie
durch wîp noch durch ander guot,
im waere trûric der muot,
dô er bekante die nôt,
wie man ez wâlweine bôt
und erec sîme gesellen,
daz man si wolte quellen,
unz si hungers sturben.
vil leitlîche dô wurben
der künec und alliu sîn diet,
wan si trûten in gehelfen niet.
ez was ein angestlîchiu nôt.
swaz man malducke bôt
daz er die herren lieze,
daz vervie niht zir genieze,
wan daz ern deste wirs tet.
dô vant mîn her lanzelet
hundert ritter wol gemuot,
die beidiu lîp unde guot
durch in ze wâge liezen
und im daz gehiezen,
si wolten durch in sterben,
dô si in sâhen werben
von jâmer seneclîche.
wan nieman ist sô rîche,
in ensweche an sîner hübscheit
ein zorn und ein herzeleit
und nâhe gândiu riuwe.
als lanzelet die triuwe
an als guoten knehten vant,
dô beriet er sich zehant
mit in, daz si niht enbiten,
wan daz si ie die naht riten
und tages laegen verborgen
unz fruo an den morgen,
ê ez die lantliute vernaemen,
und alsô zesamen kaemen
ze dem sê, dâ diu burc lac,
der der gougelaere pflac.
dô vertriuweten si ze handen,
daz si den sê swanden
und ir lîp ze wâge sazten,
oder si gelazten
den kargen gougelaere
an etslîchem maere.
man saget uns, dô tristant
die heinlîche reise bevant,
daz er karjeten nam
zuo im und îlende kam
an die ritterschaft geriten.
ouch enwart daz niht vermiten,
ze der reise kaem ein vremde man,
von dem ich iu wol sagen kan.
und hât diu âventiure reht,
der selbe was ein guot kneht,
der langeste gîgant,
der ie mit wârheit wart bekant
ûf allem ertrîche.
nu vernement bescheidenlîche
und bedenkent mich der rede niet.
von im kündet uns daz liet,
von daz er êrst geborn wart,
sô wuohs er für sich alle vart
mânedeclîches eine spange.
der hiez esêalt der lange.
der selbe was von kinde
des küneges artûses gesinde,
wan er in durch ein wunder zôch.
er was gewahsen alsô hôch,
daz er verre langer schein
danne türne dehein;
und was im doch dar zuo gereit
ze der länge grôz behendikeit
und hübschlîche gebaere.
swelch man küener waere,
der müese schaden dran gevân.
er mohte rîten niht, wan gân,
und was snel unde balt.
sibenzehen jâr alt
was er dô zer selben stunt,
dô im diu reise wart kunt,
die lanzelet sô stille warp,
dâ von manic man verdarp
in des zouberaeres hûs.
mîn herre der künic artûs
wart der reise niht gewar,
ê si zesamene koemen gar,
die ir vriunt wolten loesen.
die frumen, niht die boesen,
wurden an die vart gebeten
durch den milten lanzeleten,
der zageheit niht erkande.
si huoben sich ûzer lande.
die hundert ritter und der helt,
von des lenge ich hân gezelt,
die sint bereit an die vart.
nu waz sol daz mê gespart?
die die strâzen kunden,
die wîsten sâ ze stunden
die ritterschaft ûf den wec
gegen der burc, ûf der erec
und wâlwein der geselle sîn
dulten jaemerlîchen pîn,
der sölhen helden niht gezam.
welt ir hoeren wie ez kam,
sô sult ir dar zuo gedagen.
eins morgens dô ez begunde tagen,
dô wârens alle an dem sê,
vor tage ein lützel ê.
dô was daz genibel sô dicke,
daz si kûme bî dem blicke
die burc kuren nâch wâne.
idoch lûht in der mâne,
als ez der rîche got gebôt.
nu was in schiffe harte nôt,
diu in doch wâren unbereit.
lanzelet dô niht enbeit,
er sprancte vor in an den wâc,
und dar nâch karjet, sîn mâc.
dô wart tristande gâch
und al den rîtern dar nâch:
si sprancten manlîch an die fluot.
esêalt der helt guot
balde in den sê spranc.
dô half si daz er was sô lanc,
wan er behuote die schar,
daz si gesunt unde gar
kômen über des sêwes fluot:
neben den rittern er wuot
und nam ir vil guote war:
als ir eime iht gewar,
zehant er im ze staten kan:
er enthielt ros unde man,
unz si über kômen gar.
ê es ieman wurde gewar,
dô wâren die geste
bî des gougelaeres veste.
dô nam si aber esêalt
und huop ir ie zwêne mit gewalt
über der bürge zinne.
dô galt man mit unminne
dem wirte daz mein,
daz erec und wâlwein
lebten mit leide.
man vant die helde beide
in swaere boyen versmidet.
hie wart ez ungevridet,
dô si wurden ûf verlâzen,
wan si niht vergâzen
ir nôt und ir harnschar:
si ersluogens alle gar,
den wirt und daz gesinde,
wan der maget, sîm kinde,
der si niht tâten.
wan siu het berâten
die helde güetlîche.
si waeren nemelîche
ê ze tôde dicke erslagen,
wan ir wuofen und ir clagen:
hie mite vriste si diu maget.
des sî ir gnâde gesaget
und allen vrowen, die sô lebent,
daz si sendem leide trôst gebent,
und die swaere gemüete
senfternt durch ir güete.
dô ez allez für was
und dô nieman genas
des zouberaers gesindes
wan eine sînes kindes,
der schoenen juncvrouwen,
dô diu begunde schouwen,
daz si die burc branden,
dô half siu den wîganden
in vil kurzen stunden,
daz si die brücke funden,
diu über daz breite wazzer gie.
ein michel vreude gevie
die ritterschaft über al.
si vorhten ungelückes val,
ob si aber swanden den sê
swâ si heten geriten ê
mit kumberlîchen zîten.
nu mugens ûz rîten
âne vorhte guoten wec.
der herre wâlwein und erec
die sint nu ledic unde vrî.
diu maget was in allez bî.
ouch lônten si der staeten
mit manegen guottaeten
des siun ze liebe ie getete.
wan ez kumet dicke âne bete
lôn des vriunt dem andern tuot.
der des gedenket, daz ist guot.
die helde riten heinwert.
swes si haeten gegert,
daz was in allez widervarn.
des kargen gougelaeres barn,
die brâhten si ze hûse
dem künige artûse,
daz siu sîn gesinde waere
durch ir êrbaere,
wan siu was ein wîsiu maget.
hie sol niht werden verdaget,
daz mîn her lanzelet,
der ie daz beste tet
mit tugenden manicvalden,
der nam esêalden
unde bat in für gân
hein hin ze kardigân
und enbôt dem künege maere,
wie im sîn reise waere
komen zuo der saelikheit.
esêalt dô niht vermeit,
er tete als im wol zam.
schiere er hin hein kam.
er liez im zowen deste baz
und sagete dem künege daz,
wie den helden was gelungen.
die alten zuo den jungen
gewunnen grôze mende,
dô er si an ein ende
des maeres haete bereit.
iblis dô vil kûme erbeit,
wenne lanzelet kaeme.
waz botenbrôtes ouch naeme
der michel man, daz lât iu sagen.
im hiez diu künigîn dar tragen
einen schilt vollen goldes.
dô vreut sich sînes soldes
esêalt der rîche.
aber dandern gelîche
die wârn des niumaeres vrô:
wan ez kumet dicke alsô,
dâ eim manne leide geschiht,
darumbe gaebe ein ander niht:
wan ez ist ouch ein leit,
niht al der liute, ist uns geseit.
nu sult ir alle gedenken des:
von welhem dinge oder wes
solte sich der künic hêr
baz gehaben imer mêr
dan von dem maere, dô erz vernam,
daz sîn gesinde wider kam,
erec und wâlwein?
artûs wart des enein,
daz er gegen den sînen rite
unde niemer vermite,
er begundes salûieren
mit tûsent banieren,
mit rossen wol bedahten,
wan si wol haben mahten,
beidiu die sînen und ouch er,
wâfenrocke unde sper,
diu besten von den landen.
gegen den wîganden
reit er einen halben tac.
dô wart lanzelet du lac
enpfangen harte schône,
mit sölher êren krône,
dês einen swachen man bevilte.
maneger mit vreuden spilte,
dens ê des niht geluste.
der künec si alle kuste,
die wazzermüeden helede.
hin heim ûf sîne selede
fuort er die lieben vriunde sîn.
ginover diu künigîn
gelebete vroelîcher nie,
wan si die herren enpfie
sô se aller beste mahte.
die rede lânt ûz der ahte,
wurden ie liut enpfangen baz.
von mändeltrehenen wurden naz
der schoenen vrowen ougen schîn.
der selbe site muoz imer sîn,
daz von liebe und ouch von leide
diu ougen truobent beide.
nu, waz sol der künic tuon,
der durch êre und durch ruon
hât manegen hof gewunnen?
er wolt nu aber kunnen,
ob er iht vriunde haete.
artûs der êren staete
begunde manegen fürsten laden.
er übersach wol allen schaden,
den ein boese herre entsitzet,
der von swachem bruche switzet,
derme guote dient und ez im niet,
nu kom dar al des landes diet,
künege, grâven, herzogen.
oder uns hânt diu buoch gelogen,
sô wart dâ diu schoenest hôhgezît,
diu weder vor oder sît
in sô kurzer vrist moht ergân.
man möhte dâ gesehen hân
buhurt tanzen unde spil,
des grôz hof niht enbern wil.
wir suln lange rede lân,
wan erec und wâlwân
gewunnen süezes lobes kraft
umb die erren geselleschaft,
von der diu künegîn wart erlôst.
jo enzimet nieman untrôst
wan boesen liuten eine.
die recken wac daz cleine,
daz si vor liten nôt,
sît manz sô manegem rîter bôt
durch ir willen schône.
er verzaget niht an lône,
swer sô setzet sînen muot,
daz er den frumen dienst tuot.
nu hoert die rede fürbaz.
künec artûse wart nie baz
in sînen tagen ze muote.
sîn herze an vreuden bluote,
wan er sach die künegîn
und die lieben mâge sîn
vor im vrô und gesunt.
nu jach ir algemeiner munt,
die geste und daz gesinde,
daz lanzelet von kinde
waer ein der saeligeste man
über al die welt. swes er began,
dar an behart er wol den strît.
sîn heil verdruht im ouch den nît,
daz seltsaen ist und unvernomen,
wan die boesen hazzent ie die fromen.
gelücke huote sîn dar an.
sich entwarf des nieman,
ern waere mit der wârheit
sô vollekomen an manheit,
daz kein ritter bezzer waere.
ouch sagete man ze maere,
waz im âventiure was geschehen.
wellents frume liute jehen,
sô heter sîn dinc sô vollebrâht,
daz sîn zem besten wirt gedâht.
dô diu hôhgezît ergie
und menlich sîn dinc an vie
als in sîn wille leite,
lanzelet dô seite
genâde sîner vriundîn,
daz siu sô dicke taete schîn
ir wîplîche güete.
sich vreute sîn gemüete,
daz ir ir dinc sô wol gezam
und ir der mantel rehte kam,
den ir gap diu merfeine.
eines nahtes lâgen eine
iblis und lanzelet.
als er dô manege rede getet
mit sîner vriundinne
von hübscheit und von minne,
dô vrâgt er si ze leste,
waz siu maeres weste
aller vremdest nâch ir wâne.
dô sprach diu wolgetâne
< ich enweiz verre noch bî
kein maere, daz sô vremde sî
sô daz, dô du uns waere entriten,
dô begunde mîn herre biten,
swer sîn ze vriunde geruohte,
daz dich der genôte suohte.
dâ von ritens in diu lant.
dô kom der snelle roidurant
in einen wilden foreht.
dâ vant der selbe guote kneht
einen grôzen wurm, der was gebart,
daz nie tier sô vreislich wart.
er sprach rehte als ein man.
er ruofte den recken dicke an,
daz ern durch got kuste.
den degen des niht geluste,
er dûht in ungehiure.
er saget ez ze âventiure
hie heime, wie im was geschehen.
dô fuor den selben wurm sehen
vil nâch diu massenîe gar.
swenn er der ritter wart gewar,
sô bat er daz sin kusten.
die helde sich dan rusten
mê ze flühte danne zim.
trût geselle, daz vernim,
durch waz ich dir daz hân gesaget.
und ist daz dir wol behaget
swaz ich dir gedienen kan,
sô solt du êren mich dar an,
daz du in imer mîdest.>
< ine weiz waz du lîdest>
sprach lanzelet der staete.
< ob michs imer man gebaete,
vil lîhte ich ez verbaere.>
er begunde dem maere
volgen mit listen nâch:
im wart zer âventiure gâch:
er sprach< nu sage fürbaz.>
diu vrowe sprach< si sagent daz,
der wurm schüzze als er vlüge,
den liuten er nâch züge
und vraget, wenne er wolte
komen, der in solte
loesen von der harnschar.>
dô er alsus des maeres gar
an ein ende wart bereit,
zehant dar nâch er niht enbeit,
selbe zehende reit er hin,
dâ im ein wunderlich gewin
von dem wurme geschach.
als schiere er in gesach
und in der wurm erhôrte,
von vreude er sich erbôrte,
vil vremdeclîchen er schrê
als ein wildez wîp< ôwê,
wie lange sol ich bîten dîn!>
dô erschrâken die gesellen sîn,
die niune, und hielten hinder sich.
dô sprach lanzelet< nu sprich,
wannen kom dir menschlich stimme?
ich gesach nie tier sô grimme
noch als engeslîch getân
aldes ich ervarn hân
in wazzer oder an lande.
haet ichs niht immer schande,
sô waer ich gerne von dir.>
< neinâ, helt, daz verbir>
sprach der grôze serpant:
< got hât liut unde lant
von manegem wunder gemaht,
mit sîner tougen bedaht.
der selben dinge bin ich ein.
wan lebet nu ritter dehein,
der mich kuste an mînen munt!
sô wurde ich schoene und sâ gesunt.
ich enmohts ab nieman nie erbiten,
si envlühen gar mit unsiten,
alle die mich ie gesâhen.
doch möhter gerne gâhen,
ein ritter, daz er kuste mich:
dâ mite bezzert er sich:
wan swem daz erteilet ist,
der ist âne kargen list
der beste ritter, der nu lebet.
swie harte ir nu hin dan strebet,
mir vertrîbet etswer mîn sêr.
dâ von bit ich dich, degen hêr,
tuo ez durch den rîchen got,
loese mich. ezn ist niht mîn spot,
wan ich wil dich manen mêre
durch aller vrowen êre,
bît niht unde küsse mich.>
dô sprach lanzelet< daz tuon ich,
swaz imer drûz werde.>
er erbeizte ûf die erde
und kuste den wirst getânen munt,
der im vordes ie wart kunt.
zehant vlôch der wurm hin dan,
dâ ein schoene wazzer ran,
und badet sînen rûhen lîp.
er wart daz schoeneste wîp,
die ieman ie dâ vor gesach.
dô diz wunder geschach
und ez die niune gesâhen,
dô begundens gâhen
zuo dem küenen lanzelete,
der sô frümeclîchen tete,
daz er getorste bestân
daz dinc daz nie mê wart getân.
dô lanzelete niht enwar,
dô kêrt er und die ritter gar
alhin gein der schoenen fluot.
dâ funden si die vrowen guot
wünnenclîche wol becleit.
wâ siuz naeme, dêst uns ungeseit,
wan daz ein wunder dâ geschach.
diu vrowe zuo den helden sprach
< got lâz in imer saelic sîn,
den tugentrîchen herren mîn,
der mich von leide hât erlôst.
ouch mac er haben guoten trôst
einer rede, der im diu saelde pfliget,
daz er an allen dingen siget
und sich im niht erwern mac.>
dô nam lanzelet du lac
die vrowen alsô wol getân
und fuorte si ze kardigân.
dô wart daz maere harte grôz.
die vremden vrowen niht verdrôz,
siu seite, waz ir waere geschehen.
si begund in offenlîchen jehen,
wer siu was und wie siu hiez.
diu vrowe niht ungesaget liez,
wâ von siu was beswaeret.
hie mite was ez bewaeret,
dô diu magt alsô genas,
daz bî lanzeletes zîten was
dehein rîter alsô guot.
er behabet ân allen widermuot
den prîs vor sînen gesellen.
ich möht iu übel gezellen,
wie manege manheit er begienc,
wan er früeje zuo vienc
und behart ez ouch vil manegen tac,
mîn her lanzelet du lac.
durch der liute niugerne
sô entouc mir niht zenberne,
ich sage iu daz ze maere,
wer diu vrowe waere,
diu von dem wurme ein wîp wart.
waz sol daz langer gespart?
ich beriht es iuch sâ.
siu hiez diu schoeniu elidîâ,
von thîle eines küneges kint.
daz wizzent wol die wîse sint
und die die welt hânt erkant,
daz thîle ist ein einlant,
ein breit insele in dem mer.
dâ ist von wunder manic her,
diu nieman kunde geahten.
ein wochen vor wîhnahten
sint sô kurz dâ die tage
nâch rômaere buoche sage,
dâ manic wunder an stât,
daz ein loufer kûme gât
vor naht ein halbe mîle.
die tage sint ouch ze thîle
ze sumer langer danne hie.
ir envrieschent vremder maere nie
dan uns dannen sint geseit.
swelch wîp sich an ir hübscheit
verwurke und des gedenke,
daz si den beschrenke,
der ir dienet umb ir minne,
daz kumet ir ze ungewinne.
siu unwirdet sich dermite,
wan daz ist des landes site,
ez enwirt ir nimer jâr vertragen.
nu waer ze lanc, solt ich iu sagen,
waz diu vrowe het getân.
ir wart erteilet und gelân,
daz siu waere ein wurm unz an die stunt,
daz si des besten ritters munt
von alder welte kuste.
dâ von sleichs ûf ir bruste
ze britân in ein foreht,
wan dar in manic guot kneht
durch âventiure reit.
als ich dâ vor hân geseit,
sô wart siu erloeset von der nôt,
als lanzelet gebôt.
ouch was daz ie der frumen rât,
daz sich vor valscher missetât
wîp und man behuote,
wan ez kumet ze allem guote.
man saget uns ze maere,
daz diu vremde maget waere
rihtaere über die hübscheit.
swer in der massenîe streit
von ihte, daz an minne war,
daz beschiet siu schône unde gar,
wan siu sô grôz arbeit
durch valsche minne vordes leit.
von manegem wunder, daz er tet,
sô was mîn her lanzelet,
als ich an dem maere vinde,
ein daz liebest gesinde,
daz künic artûs ie gewan.
doch enlebet dehein man,
der ie gewan zer welte muot,
ern habe gerne selbe guot,
wand ez erlât in blûger bete.
hie von gedâhte lanzelete
an sîn erbe ze genewîs,
wan in dûhte ein unprîs,
daz ez stuont an vremder hant.
dô warp der küene wîgant
ein hervart mit den vriunden sîn.
dar an wart ouch vil wol schîn,
daz er was ein geminnet man:
die schoensten reise er gewan,
von der uns iender ist gezalt.
artûs der künic balt
brâht eine schoene schar,
driu tûsent ritter, wol gar
mit harnasch lûter als ein îs.
ouch fuort im der fürste wîs,
dêst zwîfel dehein,
von garnanz her wâlwein
tûsent helde wol gemuot,
snel, küene unde guot,
zallen gerechen wol bereit.
dô leit im eine schar breit
torfilaret von wâlest:
die enheten deheinen brest,
swaz wol bereiten helden zam.
erec im ouch kam,
der fuorte wîgande
von destregâls sîm lande,
aht hundert justiure;
îsnîne kovertiure;
mit brûnen scharpfen swerten,
wan si des sturmes gerten
und in niht flühte was erkant.
von kornwâl und von irlant
kômen im zwei grôziu her
und von hinnen über mer
manic fürste lobehaft.
sô schoene was diu ritterschaft,
daz siu niht, sô man uns saget,
waer vor alder welt verzaget.
tristant brâhte ritter niet,
wan er von lohenîs schiet
daz er dâ niht mohte sîn
durch die liebe der künigîn,
isalden sîner vrouwen.
doch moht mann gerner schouwen
dan manegen an der reise:
ze nôt noch ze vreise
wart nieman frümer, sô man jach,
wan es im dicke nôt geschach
beidiu naht unde tac.
mîn her lanzelet du lac
sprach sîn samenunge
dar alte unde junge
wol kunden komen von kardigân,
ûf einen bühel wol getân,
der hiez ze dem wilden ballen.
wil ez iu wol gevallen,
sô sage ich iu ein schoenen list.
swer dannen eine mîle ist,
den dunket des nâch sîner spehe,
wie er ein michel ros sehe,
gegozzen ûzer êre.
ê er danne ie mêr bekêre
darwert ein halbe mîle,
sô dunkt in an der wîle,
wie ez ein cleiner mûl sî.
als er aber kumet nâher bî,
sô schînet ez als ein hunt.
dar nâch in kurzer stunt,
sô man beginnet nâher gân,
sô ist ez als ein fuhs getân.
vil schiere kumet ez dar zuo,
ê man diu ougen zuo getuo,
daz man dâ niht gesehen mac
wan ein gôz, daz ie dâ lac,
als ein kugele gedrân.
ez enmöhte nieman ûf gehân
noch von der stat bringen,
mit keiner slahte dingen,
durch sîne wunderlîche kraft.
her kam aldiu ritterschaft,
die lanzelet der wîgant
solte füeren in sîn lant
ze genewîs, daz sîn erbe was,
da er mit nôt dâ vor genas.
dô daz mehtige her
allenthalben von dem mer
ze lanzeletes reise kam
und swaz rittern gezam
daz in des nihtes enbrast
und sich manic frumer gast
ze vlîze wol geruste,
die herren dô geluste
und dûhte si gezaeme,
daz man boten naeme,
die sich êren vlizzen
und die waeren verwizzen:
die bat man für rüeren,
daz si in erfüeren
bescheidenlîch in allen wîs,
waz rede die von genewîs
lanzelete verjaehen
umb sîn erbe, und ouch gesaehen,
wer im wolte gestân.
diu botschaft wart dô gelân
an iwân und an gîoten.
die zwêne wâren die boten,
wan si wol reden kunden.
die helde in dô befunden
in kurzen zîten al daz dinc.
si kômen an ein teidinc
unverwizzen von geschihte,
dâ ein fürste berihte
die von genewîs ze rehte.
dâ wârn ouch guote knehte
und die herren vome lande,
vil küene wîgande.
swer et dar zuo tohte,
daz er gerîten mohte,
der was zuo dem gespraeche komen,
wan si heten wol vernomen
von lanzelet diu maere,
daz er sô vrum waere,
daz er si niht ûf satzte,
ê daz man in ergatzte
beidiu lasters unde schaden.
hie von wâren si geladen
mit vorhtlîcher swaere.
waz in daz beste waere,
des giengen si ze râte.
dô kam geriten drâte
an disen hof wolgetân
gîôt und iwân,
des zuoname was penelôî.
nu hoerent waz diu rede sî.
dô si von den rossen giengen,
die ritter si enpfiengen
als helde lussam.
dô tâten si daz in gezam,
si vrâgten ze stunden,
wen si dâ funden,
der des landes waere
oberster rihtaere.
dô wart in bescheiden
ein herre, der in beiden
daz maere rehte beschiet.
er sprach< hien ist küneges niet,
wan daz ich dar zuo bin erkant,
daz ich berihte ditz lant
niwan durch der fürsten bete.
er ist geheizen lanzelete,
der hie künic wesen sol.
wir bekennen sîn niht wol
wan daz wir daz hân vernomen,
er sî an tugenden vollekomen
und an manheit sô behart,
daz nie bezzer ritter wart
geborn bî unsern zîten.
wir wellens gerne bîten
als lange als er gebiutet.
ob er uns baz triutet
dan sîn vater der künic pant,
sô mac er liute unde lant
nâch sîme gebote handeln.
wir suln ez gerne wandeln
nâch genâden und nâch schulden,
swaz wir wider sînen hulden
an keinen dingen hân getân.
er mac diu dinc an uns begân,
daz man in lobet deste baz,
und gedienen wir vil gerne daz.>
dô her iwân und her gîôt
vernâmen, daz man in bôt
sölhe rede, diu wol gezam,
und die besten, die ie man vernam,
und daz arme und rîche
einmüeteclîche
mit gemeinem munde jâhen,
wolt ez in niht versmâhen,
sô diente daz gesinde
des küneges pantes kinde
gerne, wan daz waere reht,
dô antwurt in der guote kneht,
iwân penelôî
< ob diu rede wâr sî,
als wir von iu hân vernomen,
sô sîn wir durch daz ûz komen,
ich und her gîôt,
daz wir sagen, waz iu enbôt
mîn herre lanzelet du lac.
er ist enterbet manegen tac.
darumbe lât er noch entuot,
er enbiutet minne und allez guot
den herren die sich wol enstânt,
daz si im sîn lant genomen hânt,
ob si sich erkennent dran.
und sint aber deheine man
von tumben sinnen sô balt,
daz si im sîn lant mit gewalt
iht langer nement, daz wil er clagen.
ouch suln wir den widersagen
von im und von den vriunden sîn.
künec artûs, der herre mîn,
der wil ouch sîn ir vîant.
dar zuo rîtet in diz lant
manic fürste wol geborn.
si hânt lîp und guot verlorn,
die sich niht wellen süenen
wider lanzeleten den küenen.>
dirr rede mengelich erschrac.
nu hete lanzelet du lac
in dem lande ze genewîs
einen mâc, der was ein fürste wîs,
genant der herzoge aspjol:
der kunde sprechen harte wol.
der selbe het behalten
mit tugenden manicvalten
und nâch den êren sînen
die edelen clârînen,
lanzeletes muoter.
der edel degen guoter
antwurte für die andern sô
< ir herren, wir sîn harte vrô,
daz wir den tac gelebet hân
und ez uns ist sô wol ergân,
daz wir noch suln beschouwen
den sun mîner vrouwen
und des landes rihtaere.
ist ab ieman swaere
diu selbe rede, der ich dâ gihe,
des ich mich doch niht versihe,
der ist tump und ungemuot:
wan ich hânz hie sô guot
und mîne vriunt, die mir gestânt,
die mir nihtes abe gânt,
daz er nimer hinnen kaeme
mit êren, ob ich vernaeme,
daz sich mir ieman satzte wider.>
des antwurtens alle sider,
die fürsten, mit fuoge
< wir hân êren genuoge
an swaz dinges ir welt:
wan ir sint sô ûz erwelt
an lûterlîchen triuwen,
ez enmac uns niht geriuwen,
swaz wir iu dienen, daz ist wol.>
dô bat der fürste aspjol,
daz die herren alle swüeren,
ê daz si dannen füeren,
daz si enweder liezen vor
burc lant noch urbor
unde da niht naemen abe,
wan daz si lîp und alle ir habe
antwurten âne gedinge
dem edelen jungelinge,
lanzelete ir herren:
sô enmöht in niht gewerren
und ez waer in daz beste.
dô retten ouch die geste,
die boten und daz lantdiet,
den fürsten waer sô waege niet
sô rehter volge an der nôt.
dô tâten si daz in gebôt
der herzoge aspjol von tîmant:
alsô was sîn burc genant.
dô wart zesamene getragen
ein suone als ich iu wil sagen,
daz von genewîs die herren balt
in des herzogen gewalt
ergaeben bürge unde lant,
und swenne lanzelet der wîgant
zuo in geruohte rîten,
sô ensolten si niht bîten,
wan dazs ân alle rede ir lîp.
dar zuo kint unde wîp
antwurten swar er wolde.
von silber und von golde
butens im grôzen hort
und sô êrbaeriu wort,
diu in wol gezâmen.
die boten des eide nâmen,
gîôt und her iwân,
daz ez mit triuwen waere getân.
dô fuoren die boten ze stunden
dâ si lanzeleten funden.
si sageten im diu maere,
wie der rede waere.
der helt sich schiere beriet.
dô was dâ widerrede niet,
diu suone behaget in allen wol.
vreuden wart diu reise vol,
daz si muosen rîten,
âne widerstrîten,
vrîlîch und âne widersatz,
dâ michel golt unde schatz
waetlich was vil manegem man.
nu bunden si die banier an,
mit schalle si sich zierten.
die helde buhurdierten,
die lanzelete mit gelfe
wâren komen ze helfe,
wan si dâhten dar an,
daz eim iegelîchen man
ân vorhte vreude baz stât
danne dem der die sorge hât.
nu fuorte lanzelet der helt
manegen ritter ûz erwelt
ze genewîs, dar er gerne kam.
da enpfienc man in soz wol gezam.
sîne mâge wârn die erren,
dar nâch die lantherren,
die im und sînen gesellen
durch ir tugentlîchez ellen
erbuten sölhe wirdikheit,
daz uns niender ist geseit
von rîcherme gruoze.
nu schuof mit guoter muoze
mîn her lanzelet du lac
beidiu naht unde tac
swaz im künic artûs riet.
die fürsten sûmden sich ouch niet
und die guoten knehte,
di ez solten tuon von rehte,
si satzten ûf vil schône
lanzelete die krône
nâch küniclîcher gwonheit.
si swuoren im des einen eit,
dazs im nihtes abe giengen.
ir lêhen si enpfiengen
von dem künege wol gezogen,
fürsten, grâven, herzogen,
vrîen unde dienestman.
einen grôzen hof er gewan:
diu lantmenege zuo im sluoc.
die suone man sô zsamen truoc,
daz man dem helde balt
übergulte zehenvalt
daz im was versezzen.
dô enwolt er niht vergezzen
der an geborner miltikeit:
golt silber pfeller breit
gap der edel wîgant
den guoten knehten, dier dâ vant
und ouch die mit im kâmen,
die guot umb êre nâmen
oder durch geselleschaft.
hie behielt sîns lobes kraft
lanzelet der rîche.
er wirbet saeliclîche,
swer mit frümikheit begât,
daz er dâ heime wirde hât:
wan lop von lantliuten
sol nieman verkiuten.
diz bedâhte lanzelet du lac
manegen wünneclîchen tac,
dô er sîn lant berihte.
er dankete der geschihte
sîm neven, der der triuwen wielt,
daz er im sîn muoter behielt,
diu ir kint vil gerne sach.
ietwederz dem andern verjach
vil liebes unde leides.
nu manet ouch ir eides
lanzelet der wîgant
die fürsten wîten erkant,
daz ez ir wille waere,
daz aspjol der maere,
der getriuwe neve sîn,
und clârîn diu künigîn
des landes die wîle solten pflegen,
unz daz der tiurlîche degen
sîn kintheit überwunde
und ouch unz er befunde,
ob im die von dôdône
jaehen der krône
von iwaretes lande.
dem edelen wîgande
fuocte sich sîn dinc ze heile:
im wâren an allem teile
die sîne vil gehôrsam.
der herre dô urloup nam,
lanzelet der staete,
mit der reise, die er haete
froelîch in daz lant brâht.
swes dem helde was gedâht,
des was ir wille wol bereit.
ez ist ein alt gewonheit,
daz man dem saeligen ie
gerne diende, swie manz an gevie.
sus behabete saelde unde prîs
der junge künec von genewîs,
der wol gezogen wîgant.
als er nu bürge unde lant
ze staete wol bewarte
und er vor nieman sparte
swaz er gereites mohte hân,
dô was ez im sô wol ergân,
daz der ritter was enkeine,
im enwaere grôz od cleine
sîner gâbe worden etswaz.
dâ von wart er gelobet baz
danne kein sîn gelîche.
nu schieden minnenclîche
von im die fürsten mit ir scharn
und bâten in got bewarn.
si gelobeten allesament daz,
daz si dehein künic baz
in sîn reise möhte bringen
ze angestlîchen dingen
danne lanzelet der küene degen.
dâ mite riten si ze wegen
aller menneglich hin heim.
aber lanzeletes oeheim
fuort den helt dannen
ze hûs mit sînen mannen.
dô brâht der künec von genewîs
ze kardigân sô hôhen prîs,
daz al die welt wunder nam,
daz im sîn dinc sô wol kam.
nû lât iu grôz gelücke sagen.
in disen wünneclîchen tagen,
dô der künic artûs
mit lanzelete was ze hûs,
ze genewîs, als ir hânt vernomen,
indes wâren boten komen,
vil küene wîgande,
von iweretes lande.
die fuorten prîsant maere,
drîzic soumaere,
geladen mit rîchen krâmen,
daz nie von kriechen kâmen
noch von salenicke
pfeller alsô dicke
und die besten die diu welt hât;
samît unde ciclât,
zobele, vedere hermîn,
die endorften niht bezzer sîn;
und gesmîdes vil von golde;
swaz man vrowen solde
wurken drûz od machen,
des was mit vremden sachen
diu gezierde niht cleine;
von edelem gesteine
was diu gâbe vollekomen.
die boten heten ouch genomen
krâm, der was unkostebaere
an sîm namen, doch er waere
sîner tiure maneger marke wert:
ez was ein nezze und daz swert,
daz iweret der helt truoc,
da mite er alle die ersluoc,
mit den er strîtes ie began,
wan daz der saelige man,
lanzelet, dervor genas,
als sîn gelücke guot was.
daz sahs was schoene unde hart,
daz nie künec sô rîche wart
wan dem ez wol gezaeme.
daz netze was ouch genaeme,
als ez von rehte solde,
von sîden und von golde
harte wol gestricket.
ûf die maschen wârn geschicket
guldîne kasten reine,
dar inne edel gesteine
von alder welt daz beste.
daz netze was vil veste,
gemachet wol ze der wîs,
daz mîn vrouwe iblis
drunder ligen solte
swenne siu ruowen wolte.
ez ist ein wârheit, niht ein spel,
daz netze was sinewel,
in einen knopf wol gemaht,
der was ein stein von vremder slaht
und ist galazîâ genant.
umb den ist ez sô gewant,
daz er ist kälter danne ein îs,
als in schreip ein künic wîs:
der bekant al edel gesteine,
grôz unde cleine:
er hiez evax von arabîâ.
der sprach< der stein galazîâ
ist edel unde tiure.
und laeger inme fiure
ein jâr, ern wurde nimer warm.
swer in treit, dern wirt niht arm,
und swâ er bî den liuten ist,
da enschadet dehein zouberlist
den mannen noch den wîben.>
hie mite lân wir belîben
sîn nâtûre kalte,
wan mir nieman zalte
iht mêre von des steines kraft.
ein guldîn keten was gehaft
dar an, diu dervon gienc,
dâ mite man daz netze hienc
hôhe ûf swie man gerte.
an dem krâme und an dem swerte
was harte schînbaere,
daz den boten liep waere,
daz si den helt erkanden,
der mit ellenthaften handen
den sige an iwerete nam,
wan si enwisten war er kam.
nu was in niwens kunt getân,
daz er waer ze kardigân
mit ir lieben vrouwen,
di si gerne wolten schouwen,
durch daz si wârn gerüstet wol,
als ich iuch berihten sol,
daz in nihtes enbrast
des ie dehein vremder gast
durch cleinôt ûz brâhte.
der zît ez dô nâhte,
daz artûs hin heim reit.
daz fuocte ein michel saelikheit:
des tages, dô er wider kam
und er ze naht daz wazzer nam
und sîn ezzen was bereit,
dâ wart dem künige geseit
ein maere, des er loste,
dâ waern mit rîcher koste
komen rîter wol getân.
sich enkunde nieman des enstân,
daz er ie mê gesaehe
gereite alsô spaehe
und ros geziert sô schône,
als dâ von dôdône
fuort diu kumpânîe.
von der massenîe
wurden si wol gegrüezet.
ir zwîvel wart gebüezet,
dem ie die liute fluochten,
wan si funden daz si suochten.
unkünde sint unminne.
dô bekant diu küniginne
vrowe iblis die helde,
wan si heten selde
und heimuot in behforet.
dô gruozte si und lanzelet
die boten wirdeclîche.
vil bescheidenlîche
erbiten si der maere.
waz nu daz naehste waere,
des enwil ich niht lâzen
ungesaget: si âzen,
der wirt mit den gesten,
trahte die aller besten,
der man in den zîten pflac.
swar an ir wille gelac,
dar nâch mohten si leben.
der künic artûs hiez in geben
lûtertranc met unde wîn,
wan er kund wol ein wirt sîn.
dô die herren gâzen,
die boten niht lenger sâzen:
si heten schiere ir übercleit
hübschlîche hin geleit.
diz was ir êrste werc sider,
si knieten allesament nider
für ir vrowen dâ siu saz
und sagten ir ditz unde daz,
ir geverte und ir spehen,
daz si si solten gesehen
von den lantherren allen,
den ir vater was enpfallen,
der si wol berihte.
si sprâchen< der geschihte
der wir von iu vernomen hân,
daz ez iu ist sô wol ergân,
des sîn wir inneclîche vrô.
weder durch vlêhen noch durch drô
enwolten von dôdône
die fürsten die krône
niemanne geben ze rehte
wan dem guoten knehte,
der iuch mit manheit gewan.
herren unde dienstman
mit den lantliuten allen,
die sint dar an gevallen,
daz si in ze künege gerne hânt.
iwer lant ouch vridelîche stânt:
da enist nieman wider iu.
die rede sagen wir ze diu,
daz ir gnaedeclîche enpfât
unser rede, wan ez alsô stât,
daz ir niht tuont wan swaz er gert.
wir bringen lanzelet ein swert
und ander cleinôt iu ze gebe.
ez ist reht, daz mit vreuden lebe
der junge künec von genewîs.
durch sînen vorderlîchen prîs
sol er heizen imer mêr
von behforet der künic hêr,
der fürste von dôdône.>
dar nâch zouctens schône
den prîsant, den si heten brâht.
si heten sich des wol bedâht,
daz er rehte was behalten.
nu lâts die vrowen walten
und gebe siu swem siu welle
sô vil als ir gevelle.
iblis diu wol getâne
wart ir krâmes âne
mit lobelîcher wîsheit.
ich wil iu sagen ûf mînen eit,
ez enwart nie michel guot baz
geteilet, wan siu niht vergaz,
siun gaebe in algelîchen,
den armen und den rîchen,
dar nâch ez möhte gezemen.
ginovere muoze dez netze nemen,
von dem ich vor hân gezalt.
lanzelet der helt balt
der gap dem wirte daz swert,
wan er was aller êren wert.
artûs, der miltekeite stam,
iblis ir krâmes niht ennam,
wan ir beleip ân valschen wanc
gnâde lop unde danc
niht eingenôte von in,
die des guotes gewin
von der vrowen nâmen,
wan von allen, diez vernâmen,
die pruoften ir miltekeit.
swâ man noch guotiu maere seit
von deheim tugentlîchen site,
daz man sich bezzer dâ mite,
daz was ie der wîsen rât.
der lop wert sô der lîp zergât.
durch die selben sache
lebet in ungemache
manec man durch sîn frümikheit
mit ringender arbeit.
ez ist ouch maneger vrowen site,
daz siu imer gerne kumber lite
durch daz siu lobes waere gewis.
des gedâhte mîn vrouwe iblis
und ranc nâch êren durch ir tugent,
wan ir sinne rîchiu jugent
gebôt, daz siu daz beste tet.
als vil sô mîn her lanzelet
gelobet was für manegen man,
da enwil ich iu niht liegen an,
dar nâch brâht ez ouch sîn wîp,
daz ir niemannes lîp
niht wandelbaeres ie gesprach.
dô diz allez geschach
und die boten hâten
erworben des si bâten
und allez daz si wolden
als si von rehte solden,
dô besprach sich mîn her lanzelet,
mit sînen vriunden er daz tet,
die im gerâten kunden:
die rieten im ze stunden,
daz er die boten mit êren
von im lieze kêren
wider ze dôdône
und er in gebete schône
swaz er gewinnen möhte
und zêren wol töhte
und daz in liep waere.
artûs der êrbaere,
der künic von britâne,
der êrte sîn parâne
und al die massenîe sîn.
dô wart sîn milte wol schîn,
daz er dicke hübslîche tet.
den werden boten von bêforet
den gab er gâbe wol getân,
pferit unde kastelân,
hunde unde vederspil,
hübscher tagalte vil,
arnbrüste unde bogen,
strâle, kocher wol bezogen,
gefult mit matertellen.
den helden alsô snellen
gap man swaz si dûhte guot,
als man den lieben dicke tuot.
ich sag iu daz die boten grôz
wâren und fürsten genôz
und ir sumelîche
als edel und als rîche,
daz si an der êrsten vart,
dô iweret erslagen wart
und ê er wurde begraben,
ze künege waeren erhaben,
obe sis gerten,
wan daz sis entwerten
durch ir triuwe veste.
alsus wârn die geste
ûz komen durch ir êre.
man saget uns noch mêre,
daz dise wîgande
in iweretes lande
sô gewaltic wâren,
daz des endorfte vâren
nieman durch sîn vrevelheit,
daz er in dehein leit
imer getörst erbieten.
swaz si gerieten,
des heten si die meisten
volge mit volleisten
von irâ lantliuten gar.
nu warn si worden gewar
und heten vernomen ze kardigân,
wiez lanzelete was ergân
ze genewîs, dâ im wol gelanc
und er ân ungelückes kranc
mit saelden was beschoenet,
sô daz er wart gekroenet
ze wunsche nâch sîm muote.
im fuocte sich ze guote
sîn dinc von allem rehte.
des wârn die guoten knehte
von dôdône wol bedâht,
si heten in gerne mit in brâht
wider in daz lant sîn,
dâ iblis, diu künigîn,
von rehte wesen solte
und er, ob er wolte.
uns hât daz maere unverswigen,
daz sich niht möhten verligen
dise boten si wurben etswaz
des in geviel, ich sag iu waz:
si geschuofen daz mit ir bete,
daz mîn her lanzelete
den fürsten einen hof sprach,
an die er sich versach,
dazs im undertân solten sîn
und iblê der künigîn.
dirr hof gezôch sich alsô
in dem jâre, sô die liute vrô
sint von der lieben sumerzît
und diu heide grüene lît,
ze ûz gândem aberellen.
nu lânt iu fürbaz zellen
ein lützel unde merkent daz.
her lanzelet niht vergaz,
daz er alle die gesellen sîn
und iegelîches vriundîn
mit im füeren solte
ze dem hove und daz er wolte
dâ sîn mit schalle,
oder sîn vriunt alle
müesen im geswîchen.
diz saget er nemelîchen
den boten und bat in zouwen.
er sprach< mit mîner vrouwen
wil mîn oeheim künec artûs
ze pfingsten sîn in mîme hûs.
dar nâch schafent irz diu baz.>
dô lobeten die boten daz,
swes er in zuo gedaehte,
ob er hundert künege braehte,
die wurden wol behalten.
solt es gelücke walten,
sô funder sîn hûs bereit
mit êren und mit saelikheit.
sus sprâchen die von dôdône
und nâmen urloup schône,
alsô wol verwizzen man.
si schieden alsô von dan,
daz die jungen und die alten
von britân si zalten
ze den tiuresten helden,
die ze künec artûses selden
ie dâ vor wâren komen.
sît si urloup hânt genomen,
sô wart dâ lenger niht gebiten,
si sint wider heim geriten.
nâch ir gelübde se tâten,
si gebuten unde bâten
und santen boten in diu lant.
si brâhten manegen wîgant
zesamene unde fürsten grôz,
dar zuo alle ir hûsgenôz,
die ze dôdôn rehtes warten.
vil lützel sie sparten
weder guot noch lîp.
ez gevriesch nie man noch wîp
durch lobes gewin sô grôzen vlîz.
manec helt von alter snêwîz
der vleiz sich ûf die hôhgezît.
des heten aber die jungen nît
und schuofen, daz man in sneit
von hôher koste rîchiu cleit,
und frumten ir gereite
mit spaeher rîcheite
von golde kostbaere,
als ez die schiltaere
wol gemachen kunden,
die man ze den stunden
ze ackers vant in der habe.
waz sol ich zellen mê dar abe
wan daz ich iu wol sagen mac,
ez enwirt biz an den suonestac
nimer hof gesprochen mê,
dâ waetlich groezer vreude ergê.
lanzelet nâch êren ranc:
durch sînen wîsen fürgedanc
und durch sînen hôhen prîs
sô sant er boten ze genewîs
und kunte sînen mannen
sînen hof, des kom im dannen
von gezierde manic rîcheit
und tûsent ritter wol becleit.
als ich von in geschriben vant,
algelîch was ir gewant,
der hübschen kumpânîe.
von alexandrîe
was der samît den si truogen an.
hermîn wîzer danne ein swan
wâren diu inville.
von cûmis, dâ sibille
diu alte wîssage was,
was der zobel, als ich ez las.
armuot was in vremede.
sîdîn wârn diu hemede
und daz cleit, daz dar zuo stât.
scharlât was ir beinwât.
si endorften sich niht zieren
baz mit banieren
danne si haeten getân.
ir pferit und ir kastelân
diu wâren sô daz man niht vant
ze pûlân noch ze spangenlant,
diu sich in gelîchen mohten.
gereite, diu dar zuo tohten,
der was sich wol gevlizzen.
die helde wârn verwizzen.
ir harnasch der gie mit in,
brûn lûter als ein zin,
und manic wâfenroc dâ mite.
geloubent mir des ich iuch bite
und wizzent daz âne wân,
si kômen wol ze kardigân,
als ich iuch nu bewîse,
bereitet wol ze brîse.
si heten ûzer mâze vil
swes ein ritter wünschen wil
und sînen lîp gelüstet.
sus wâren ûz gerüstet
die helde von genewîs
an ir gereite in alle wîs.
si brâhten ouch ir vrouwen
gâbe die si schouwen
wol mit êren mahte,
cleinôt ûz der ahte
von golde und von gewande,
daz ir clârîne sande,
ir swiger an tugenden ûz genomen.
dise rîter wâren ûz komen
durch zuht und ûf den selben wân,
daz ir michel êre solte hân
iblis und lanzelet,
swenne si ze behforet
mit in kaemen geriten.
man pflac hie vor bî alten siten,
daz die herren gerne sâhen
die liut und daz si jâhen,
in waere under dingen zwein
imer lieber daz ein,
holtschaft und guot wort,
danne haz unde hort.
ez waere ouch noch ein êre.
ze dem liede ich wider kêre:
dâ von lât iuch niht belangen.
ez enwurden nie enpfangen
rîter baz danne die,
von den ich iu sagete hie.
daz gebôt artûs der milte.
sîn muot an vreuden spilte,
daz er den mâc ie gewan,
durch den sich man und dienstman
ze hove sô wol bereiten
mit sölhen rîcheiten.
er lobete wol ir getât,
daz si rîchiu cleit und îsenwât
beidiu sament brâhten.
die helde wol gedâhten,
si solten sô ir selber pflegen,
daz si nieman roubete under wegen.
der hof erschal in diu lant,
daz lanzelet der wîgant
an sîn erbe solte
und im dar füeren wolte
sîn herre der künic artûs
driu tûsent rîter ze hûs
und ir enkeiner waere,
der dehein êrbaere
vrowen ze vriunde haete,
daz er daz niht entaete,
daz er si durch den willen sîn
mit ginovere der künigîn
ze dem hove lieze rîten.
wer solt dâ wider strîten?
si tâten daz der künec gebôt.
er muoste sîn an fröiden tôt,
swer sich niht gaste dar gegen.
daz maere muoste bewegen
durch nôt manegen hübschen man.
swer ûf minne ie muot gewan
und er dar mohte gevarn,
der enwolte lîp noch guot sparn.
von allen landen wîte
kam volc ze der hôchgezîte,
daz man dâ von ze redenne hât
die wîle und disiu welt stât.
ez ist reht daz ich iu sage,
ez kâmen boten alle tage
von dôdôn ze kardigân.
hie bî moht iblis entstân,
wie liep ir kunft waere.
si sagten ir ze maere,
ir lant dingete dar zuo
und ez diuhte nieman ze fruo,
swie schiere sô siu kaeme.
daz was ir vil genaeme
unde senete sich ir muot,
als er noch den wîben tuot.
swar in daz herze in hüge lît,
dar waenents niemer komen enzît.
swes der künec artûs sich vermaz,
ungerne liez er daz.
sîn dinc was allez bereit
wîslîch und mit hübescheit.
im ist vil rîtr und frouwen komen,
als ir ê hânt vernomen,
die wâren alle becleit,
nâch ir muote und nâch ir wirdekheit,
als hübesche liute gerten.
den künec si ouch gewerten
des er si bat ich sage iu wie:
deheinen rîter er erlie
wan demer enpfalch in sîne pflege
eine frowen ûf dem wege,
dazs alden tac samen riten
mit zühten und mit sölhen siten,
der guote liute sich niht schament.
er fuogte in allen sament
gesellen nâch ir wunsches wale.
noch was der helde ein michel zale,
die âne frowen muosten rîten.
nu wolte niht lenger bîten
der milte künic artûs,
er frumt nâch êren ûz sîme hûs
sînen mâc lanzelet,
deme er dicke liep tet.
alsô diz ûf geleit was,
sîn gesinde er ûz las,
daz sîn hofliut hiez:
dem gebôt er, daz man ûf stiez
manegen soum swaere.
sîne kameraere.
und die sîn ezzen solten machen,
die fuoren mit manegen sachen
hin für gegen den strâzen.
die frowen dô ûf sâzen
...
...
und bî ginovere rîten.
anderthalben bî ir sîten
reit der hübsche karjet,
der... ramuret
dâ vor lobelîchen sluoc:
da begienc er manheite gnuoc.
des ist zwîvel enkein,
iblis und wâlwein
diu riten sament ûf den wec.
anderhalp der frowen reit erec
als ein getühtic rîter sol.
si riten alle sament wol,
wan si hâten rîcheit und den muot,
der dô die liute dûhte guot.
ouch wart der vil funden,
die wol mit valken kunden.
dâ was ouch tagalte vil
...
buhurt ûf maneger plâne.
si riten von britâne
froelîchen mit sölhen siten,
daz nie liute ûz geriten,
der noch diu welt möhte
baz gedenken obez in töhte.
iedoch sol si helfen daz,
man sprichet in deste baz,
daz ir herze tugent erkande,
wan got selbe hazzet schande.
ez was ein wünneclîchiu vart,
wan der künic artûs hete bewart
beidiu lant und sîne veste
...
daz ime kein schade möhte sîn.
nu wart ir saelde wol schîn
dar an, ez wâren liehte tage,
harte wünneclich nâch sage,
weder ze heiz, noch ze kalt.
diu heide und der grüene walt
und dar zuo guot geselleschaft,
diu machten alle rîche kraft
engegen ir ougenweide.
vor urdruzze und vor leide
hâte si got behuot.
si lepten swie si dûhte guot,
beide naht unde tac.
des fröut sich lanzelet du lac.
in dirre wünne riten sie,
daz si enkein tac vergie,
si enfrieschen etlich maere
daz si dûhte fröiden baere,
wan ir reise mêrte sich
von rîtern aller tegelich
und wart ze jungest harte grôz:
wan künege und fürsten genôz,
der was sô vil daz man vermeit
die zale, wan in zuo reit
manec schoeniu schar über diu velt.
swenne man diu gezelt
durch herbergen ûf sluoc,
sô was ir vil unde gnuoc,
die ir busûnen bliesen.
sô moht man êrste kiesen
lanzeletes pavilûn,
wîz, grüene, rôt, brûn,
sô hêrlich über die ander,
als ein brinnder zander
für ein erloschen kol.
doch wârens alle harte wol
geworht und gezieret.
dô wart gebuhurdieret,
si triben unz an die snüere.
ich waene nie gefüere
sô wol ze wunsche ein rîterschaft
als diu selbe heres kraft.
nu was in allen niht ze gâch,
doch sint si komen alsô nâch,
daz si sanfte nâch sage
waeren an dem vierden tage
geriten in daz schoene lant,
des sich iblis underwant,
daz ir erbe solte sîn.
nu wart ir rîcheit wol schîn
und erschein ir saelikheit dar an,
ir bekâmen ir vater man,
mit zwein tûsent schilten,
die alle ûf orsen spilten,
mit sîdîn kovertiuren guot:
an der gebaerden schein der muot,
dazs ir frowen gerne sâhen.
si îlten zuo ir gâhen
mit rîchen banieren.
si begundens salûieren
und al die mit ir kâmen.
ich waen wir nie vernâmen
sô minneclîchen anpfanc.
dar nâch was ez unlanc
ê si ze herbergen riten.
dâ was daz niht vermiten
si enfunden allen weltrât.
als uns daz buoch gekündet hât,
sô ist reht, daz ich iu sage,
in was geschaffet zehen tage,
ê si koemen in daz lant,
daz man liuten unde rossen vant
swes in beiden gezam.
dô aber diu schoene reise kam
in daz lant dâ dôdône lac,
dô wart in naht unde tac
erboten sô michel êre,
daz artûs der künic hêre
sprach, im wurde nie kunt
unz an die gegenwertigen stunt
von rîcheit als michel kraft.
nu kam in manec geselleschaft
tegelich ûf der strâze,
die sich ze guoter mâze
gasten ûf den hoveschal.
si dûhte, daz berc unde tal
vol rîterschefte waere.
sus reit daz her maere
unz zuo dem schoenen walde,
von dem ich ê zalde,
dâ lanzelet daz heil geschach,
daz er die âventiure brach
an dem küenen iwerete.
daz her es guote war tete
und jâhen daz nie berc noch walt
ze vreude wurde baz gestalt.
in dem walde wârens über naht.
morgen fruo mit aller maht
ritens ze dôdône.
dâ wurden si schône
gegrüezet und enpfangen.
wil es iuch niht belangen,
sô sage ich iu vil drâte,
di gespilen, die iblis hâte,
mit den siu gienc bluomen lesen,
die sint imer sît gewesen
durch ir willen âne man.
ir keiniu vreude nie gewan,
ê si nu mugen schouwen
vrowen iblis ir vrouwen.
nu sint si gein ir geriten.
mit vrowelîchen siten
enpfiengen si die künigîn.
der ritter muos ouch vil sîn,
die der vrowen pflâgen,
und der mê, die sich wâgen
ûf buhurt, des dâ was genuoc.
vernement ez niht für unfuoc,
die rîter sô die tumben trugen
daz si wol swüeren, sie vlugen
und daz si engel waeren.
ir envrieschent nie an maeren,
daz sô vil ritter spilten
ûf rossen und mit schilten.
ir prîses muoz ich vil verdagen,
wan daz eine muoz ich sagen,
dâ reit sô manic wîgant
sô wol, daz nie ze brâbant
ein ritter sich geschihte baz,
swenne er ûffem rosse gesaz
und er sich ûf ein puneiz
mit rîchem muote gevleiz.
uns zelt daz welsche buoch daz,
ez enwurde nie vrowe baz
enpfangen noch sô schône
als iblis ûf dôdône
wart mit aller der getât,
diu an vrowen anpfange stât.
und aldie mit ir kâmen dar,
der nam man als guote war,
daz in nihtes enbrast
des weder wirt oder gast
erdenken kan ze wirtschaft.
alles guotes überkraft,
des gap man in den vollen.
daz maere ist ûz erschollen
daz si ze wunsche lebeten.
die herren ouch dâ gebeten
varendem volke als ez zam.
der et durch êre guot nam,
der wart mit rîcheit geladen
und erkovert sich alles schaden
des im armuot ie getete.
daz gebôt der milte lanzelete.
nu enpfienc ze dôdône
lanzelet die krône
nâch küniclîchem site.
ich waene ouch iblis niht vermite
siu wurde gekroenet mit ir man.
ir vremden mantel siu an
truoc ze tische und ouch ze spil:
dem wart gewartet harte vil,
sô daz gwürhte lebelîche tet.
ouch enpfienc her lanzelet
sîne fürsten ze man,
dar nâch er schiere gewan
den gewalt mit ganzer êre.
dô wart dâ vreuden mêre
danne vor, daz was reht,
wande im manic guot kneht
was getriuwe unde holt.
er gap in silber unde golt,
des er dâ guote state vant.
swaz iweret der wîgant
het verlân, daz was dâ gar,
unde was gesamenet dar
vil getregdes ûz der mâze.
an die schaffenaer ichz lâze,
den ez gebôt lanzelet,
daz nie mê liut baz getet
mit sô vil guotes danne sie.
dâ mite lâz ich die rede hie.
warumbe taet ich aber daz?
ich wil iu sagen fürbaz
mit kurzer rede die wârheit.
swaz uns iender ist geseit
von hôhvart oder von schalle,
daz sult ir merken alle,
des was ze dôdône mê,
danne man sît oder ê
âne lüge habe vernomen.
swer ze grôzem hove ist komen,
dâ man vreude und wunder sach,
ob des hie alles niht geschach,
sô geloubent mir niht des ich sage.
ze dôdôn was alle tage,
die wîl der hof werte,
swes et ieman gerte,
hübscheit und wünne.
dâ enwas dehein künne
ze leides ungewinne,
ez enwaere dan diu minne,
diu dâ tet daz siu dicke tuot:
siu twinget manigem den muot,
swie vroelich sîn gebaerde sîn,
daz doch sîn herze duldet pîn.
nu was artûs der künic hêr
drî mânôde unde mêr
mit aller der geselleschaft
und mit der grôzen heres kraft
ze dôdône in behforet.
dâ bôt in her lanzelet
michel êre und allez guot.
daz was sîn site und ouch sîn muot,
daz er nimer des vergaz,
er enbüte den liuten etswaz,
dâ bî er in bescheinde
sîne tugent und daz er meinde
mit triuwen got und ouch die welt.
ginoveren wart daz guot gezelt.
dô wolt iblis diu künigîn
hern keiînes vriundîn
ir mantel gerne hân gegeben,
wan daz siu vorhte daz ûf streben
als ir ê hânt vernomen.
iemitten ist ez dar zuo komen,
daz der künic artûs
von sînes lieben neven hûs
mit urloub wolte rîten.
er enmoht niht langer bîten,
wan im von heime ein bote kam,
der seit im des ich niht vernam.
dô begunden sich die vrowen wenen,
daz in trûren unde muotsenen
an daz herze muose gân.
wie kunde iblis nu gelân,
siu und lanzelet du lac
müesen etswie manegen tac
artûsen harte schône
kundewieren von dôdône?
dô wart dâ urloup genomen
von herren die dar wâren komen.
si wunschtn an allem teile,
daz lanzelet mit heile
und sîn wîp müesen leben.
dâ mite hiez im sîn ros geben
artûs der milte man.
iblis fuor mit in dan
mit vil rittern, unde lanzelet,
der in guote volleist tet,
schône ichn weiz wie manegen tac:
wan sô sich ieze bewac
iblis mit ir gesinden,
daz si wolt erwinden,
sô reit siu aber fürbaz:
durch ginoveren tet siu daz.
ze jungest muosens scheiden.
dô huop sich undr in beiden
küssen, weinen, dran ir liebe schein.
künec artûs kom schiere hein
und reit ouch lanzelet her wider
und iblis dâ si beidiu sider
mit vreuden lebten schône
ûf ir guoten burc dôdône.
nu hânt ir alle wol vernomen,
daz ich schiere zende waere komen
des maeres von lanzelete.
von diu bit ich einer bete
alle tugentrîche diet,
swer er sî der ditz liet
von êrste habe gehoeret her,
ob er staetelîcher vreuden ger
und vorderlîcher saelikheit,
daz er der werde bereit
ze wunsche an dirre welte,
durch daz er niht beschelte
diz selbe getihte.
als ich iuch berihte,
sô enist dâ von noch zuo geleit,
wan als ein welschez buoch seit,
daz uns von êrst wart erkant,
dô der künec von engellant
wart gevangen, als got wolde,
von dem herzogen liupolde,
und er in hôhe schatzte.
der gevangen künec im satzte
ze gîseln edel herren,
von vremden landen verren,
an gebürte harte grôz,
grâven, vrîen und der gnôz:
di bevalch ab keiser heinrich
in tiutschiu lant umbe sich,
als im riet sîn wille.
hûc von morville
hiez der selben gîsel ein,
in des gewalt uns vor erschein
daz welsche buoch von lanzelete.
dô twanc in lieber vriunde bete,
daz dise nôt nam an sich
von zatzikhoven uolrich,
daz er tihten begunde
in tiutsche, als er kunde,
diz lange vremde maere
durch niht wan daz er waere
in der frumen hulde dester baz.
nu lât die rede âne haz:
sô sag ich iu des liedes mêr.
dô lanzelet der künic hêr
sîn dinc gesatzte an selhe stat
als er selbe wolte unde bat,
dô liez er êrste sine man
von genewîs rîten wider dan
mit êren als ez wol gezam.
er schuof, daz im sîn muoter kam:
di enpfienc er mit triuwen
und ergatztes alder riuwen
der ir dâ vor was beschehen.
nu moht siu êrste wünne sehen
an ir lieben kinde.
al sîn ingesinde
bôt ir grôze werdikheit.
sus überwant siu al ir leit.
nu vrumt in saelde und ir gebet,
daz iblis und lanzelet
gewunnen lussamiu kint,
als die liute algernde sint,
die mit dem guote
volziehent dem muote.
merkent wie der rede sî.
ein tohter unde süne drî,
diu vier kint mit wârheit
diu arpten, sô man uns seit,
an ir habe und an ir guote,
an tugenden und an muote.
daz fuogt sich saeleclîche,
wan vier künicrîche
hete lanzelet du lac,
driu der iweret pflac,
daz vierde genewîs sîn lant,
daz im lie der künic pant,
sîn herre und ouch der vater sîn.
iblis diu künigîn,
diu riet im niht wan êre.
ez endurfent niemer mêre
zwei liep gesamenet werden
ûf aller der erden,
diu glîcher tugent zesamene wete
dann iblên und lanzelete.
als ich iuch berihten muoz,
ir enwederz liez niht einen fuoz
daz ander an den êren für.
ir milte wart sô wîtspür,
daz si nieman niht verzigen.
des sint si lobes unverswigen
die wîle und diu welt stât.
swelch herre daz begât,
daz er ze lobe wirt durch guot
und niht durch schalkheit, daz ist guot.
von übele genaeme,
daz lob ist niht gezaeme,
wan ez den frumen niht behaget.
durch daz sî iu daz gesaget,
daz der herre lanzelet
allez an daz beste tet.
er was guot wirt in sîme hûs,
als im der künic artûs
riet durch sîner triuwen kraft,
und verlac kein ritterschaft,
die er gereichen mohte.
diz werte unz im tohte
sîns lîbes kraft mit der jugent.
er gelepte mit ganzer tugent,
daz im sô liebe geschach,
daz er sîner kinde kint gesach
mit wahsender werdikheit.
nu waz touc iu mêr geseit
wan daz in got sô wol tet,
daz iblis und lanzelet
mit grôzen êren wurden alt
und sturben, als uns ist gezalt,
beidiu sampt an eime tage.
swaz iu anders ieman sage
von in, des hân ich niht vernomen.
wer möhtes alles zende komen,
waz wunders lanzelet begienc?
sît er ze êrst ze tugenden vienc,
sô wuohs sîn lop unz er verschiet.
alsus endet sich daz liet.
ditz maere ist ûz, daz ich kan.
durch den ichz tihten began,
der lôn mirs, dêst sîn êre.
ich wil noch michels mêre
durch in tuon, sol ich leben.
er mac mir lîhte lôn gegeben,
sî er mir als ich im bin.
des sult ir alle biten in,
die diz liet hoeren oder lesen.
daz ir imer saelic müezent wesen
und iuch got berihte,
des gert uolrich derz tihte.