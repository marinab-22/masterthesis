en bvrgonden ein vil edel magedin
daz in allen landen niht schoners mohte sin.
chriemhilt geheizen si wart in scoene wip
dar vmbe mvosen degene vil verliesen den lip.
ir pflagen drie kvnege edel vnd rich
gventher vnde gernot di rechen lobelich.
vnd giselher der ivnge ein voz erwelter degn
div frovwe was ir swester di fversten hetens in ir pflaegn.
di herren waren milte von arde hohe erborn
mit chraft vnmâzen chvene di rechen voz erchorn.
da zen bvrgonden so was ir lant genant
si frvmten starchiv wnder sit in ezelen lant.
ze wormeze bi dem rine si wonten mit ir chraft
in diente von ir landen vil stolziv ritterscaft.
mit lobelichen eren vnz an ir endes zit
si erstvrben sit iaemerliche von zweier edelen frowen nit.
ein richiv kvneginne frov vote ir mvoter hiez
ir vater der hiez danchrat der in div erbe liez.
sit nach sime lebene ein ellens richer man
der ovch in siner ivgende grozer eren vil gewan.
die drie kvnege waren als ich gesaget han
von vil hohem ellen in waren vndertan.
ovch di besten rechen von den man hat gesagt
starch vnd vil chvene in scarpfen striten vnverzagt.
daz was von tronege hagene vnd ovch der brvoder sin
danchwart der vil snelle von metzzen ortewin.
die zwene marcgraven gere vnd ekkewart
volker von alzeye mit ganzem ellen wol bewart.
rvomolt der chvchenmeister ein tiwoerlicher degn
sindolt vnd hvonolt dise herren mvosen pflegen.
des hoves vnt der eren der drier kvnege man
si heten noch manegen rechen des ich genennen niene chan.
danchwart der was marscalch do was der neve sin
trvhsaeze des kvneges von metzzen oertewin.
sindolt der was scenche ein voz erwelter degn
hvonolt was chameraere si chvnden hoher eren pflegn.
von des hoves chrefte vnd von ir witen chraft
von ir vil hohen werdecheit vnd von ir ritterscaft.
der di herren pflagen mit vrovden all ir lebn
des enchvnd iv ze ware niemen gar ein ende gebn.
in disen hohen eren trovmte chriemhilde
wie si zvge einen valchen starch scoen vnd wilde.
den ir zwene aren erchrvmmen daz si daz mvoste sehn
ir chvnde in dirre werlde leider nimmer gescehn.
den trovm si do sagete ir mvoter voten
si ne chvndes niht besceiden baz der gvoten.
der valche den dv zivhest daz ist ein edel man
ine welle got behveten dv mvost in sciere vloren han.
waz saget ir mir von manne vil liebiv mvoter min
ane rechen minne so wil ich immer sin.
svs scoen ich wil beliben vnz an minen tot
daz ich von mannes minne sol gewinnen nimmer not.
nv versprich ez niht ze sere sprach aber ir mvoter do
soltv immer hercenliche zer werlde werden vro.
daz gesciht von mannes minne dv wirst ein scoene wip
ob dir noch got gefveget eins rehte gvoten ritters lip.
di rede lae beliben sprach si frowe min
ez ist an manegen wiben vil diche worden scin.
wie liebe mit leide ze ivngest lonen chan
ich sol si miden beide sone chan mir nimmer missegan.
chriemhilt in ir mvote sich minne gar bewach
sit lebte div vil gvote vil manegen lieben tach.
daz sine wesse niemen den minnen wolde ir lip
sit wart si mit eren eins vil chvenen rechen wip.
der was der selbe valche den si in ir trovme sach
den ir besciet ir mvoter wi sere si daz rach.
an ir naehsten magen die in slvogen sint
dvrch sin eines sterben starp vil maneger mvoter kint.
do wohs in niderlanden eins vil edelen kvneges kint
des vater der hiez sigemvnt sin mvoter sigelint.
in einer richen bverge witen wol bechant
nidene bi dem rine div was ze santen genant.
sivrit was geheizen der snelle degen gvot
er versvochte vil der riche dvrch ellenthaften mvot.
dvrh sines libes sterche er reit in menegiv lant
hey waz er sneller degene sit cen bvrgonden vant.
in sinen besten ziten bi sinen ivngen tagen
man mohte michel wnder von siveride sagen.
waz eren an im wechse vnd wi scoene was sin lip
sit heten in ce minne div vil waetlichen wip.
man zoch in mit dem vlize als im daz wol gezam
von sin selbes mvote waz tvgende er an sich nam.
des wrden sit gezieret sines vater lant
daz man in ze allen dingn so rehte herlichen vant.
er was nv so gewachsen daz er ze hove reit
di livte in sahen gerne manech frovwe vnd manech meit.
irn wnschten daz sin wille in immer trvege dar
holt wrden im genvoge des wart der herre wol gewar.
vil selten ane hvote man riten lie daz kint
in hiez mit chleidern ziern sigmvnt vnd siglint.
sin phlagen ovch di wisen den êre was bechant
des moht er wol gewinnen beide livte vnde lant.
nv was er in der sterche daz er wol wafen trvoch
swes er dar zvo bedorfte des lag an im genvoch.
er begvnde mit sinnen werben scoeniv wip
di trvten wol mit eren des chvenen sivrides lip.
do hiez sin vater sigmvnt chvnden sinen man
er wolde hohgecite mit liebn vriwenden han.
div maere man do fvorte in ander chvnege lant
den vremden vnd den chvnden gab er ross vnd gvot gwant.
swa man vant deheinen der riter solte sin
von art der sinen mage div edeln kindelin.
div ladet man zvo dem lande dvrh di hohgecit
mit dem ivngen kvnege swert genamen si sit.
von der hohgecite man mohte wnder sagn
sigmvnt vnde siglint di mohten wol beiagn.
mit gvote michel ere des teilte vil ir hant
des sach man vil der werden nv zin riten in daz lant.
vier hvndert swertdegene di solden tragn chleit
mit samt sivride vil manech scoeniv meit.
von werche was vnmvezech wan si im waren holt
vil der edelen steine die frovwen leiten in daz golt.
die si mit porten wolten wrchen vof ir wat
den ivngen stolzen rechen des newas niht rat.
der wirt der hiez do sideln vil manegn chvenen man
ce einen svnewenden da sin svn sivrid wol riters namn gewan.
do gie ce einem mvenster vil manech richer chneht
vnd manech edel riter di wisen hetn reht.
daz si den tvmben dienten als in was ê getan
si heten chvrzewile vnd ovch vil maneger vrevden wan.
got man do cen ern eine messe sanch
do hvop sih von den livten vil michel der gedranch.
da si ce riter wrden nah riterlicher ê
mit also grozen ern daz waetlich immer mer ergê.
si liefen da si fvnden gesatelt manech march
in hove sigmvndes der bvhvrt wart so starch.
daz man erdiezen horte palas vnd sal
di hohgemvoten degene di heten grozlichen schal.
von wisen vnd von tvmben man horte manegen stoz
daz der scefte brechen gein den lveften doz.
trvonzvne sach man vliegen fver den palas dan
von maneges rechen hende daz wart mit vlize getan.
der wirt der bat ez lazen do zoch man div march
man sach ovch da cebrochen vil manege bvkel starch.
vil der edelen steine gevellet ûf daz gras
ab liehten schildes spangen von hverten daz gescehen was.
do giengens wirtes geste da man in sizzen riet
vil der edelen spise si von ir mvede sciet.
vnt win der aller beste des man in vil getrvoch
den vremden vnd den chvnden bot man ern genvoch.
swi vil si chvrzwile pflagn al den tach
vil der varender diete rwoe sich bewach.
si dienten nach der gabe di man da riche vant
des wart mit lobe gezieret allez sigmvnds lant.
der herre der hiez lihen sivrit den ivngen man
lant vnd bvrge als er het ê getan.
sinen swertgenozen den gap do vil sin hant
do liebt in div reise daz si chomn in daz lant.
div hohgecit div werte vnz an den sibenden tach
siglint div riche nach alten siten pflach.
dvrh ir svns liebe teilen rotez golt
si chvndez wol gedienen daz im di livte waren holt.
vil lvcel man der varnder armen da vant
ross vnd chleider daz stovb in von der hant.
sam si ce lebne heten niht mer deheinen tach
ich waen ie ingesinde so grozer milte gepflach.
mit loblichen eren sciet sich div hohgecit
von den richen herrn horte man wol sit.
daz si den ivngen wolden ce eime herren han
des engerte niht her sivrit der vil waetliche man.
sit daz noch beide lebten sigmvnt vnd siglint
niht wolde tragen chrone ir beider liebez chint.
doch wolder wesen herre fver allen den gewalt
des in den landen vorhte der degen chven vnd balt.
den herren mveten selten deheiniv hercenleit
er horte sagn maere wi ein scoeniv meit.
waere in bvrgonden ce wnsche wolgetan
von der er sit vil vrevden vnd ovch arbeit gewan.
div ir vnmazen scoene was vil witen chvnt
vnd ir hoh gemvete zvo der selbn stvnt.
an der ivnchfrovwen so manech helt ervant
ez ladete vil der geste in daz gvnthers lant.
swaz man der werbenden nah ir minne sach
chrimhilt in ir sinne ir selber nie veriach.
daz si deheinen wolde ce eime trvote han
er was ir noch vil vremde dem si wart sider vndertan.
do gedaht vof hohe minne daz siglinde kint
ez was ir aller werben wider in ein wint.
er mohte wol verdienen scoener frovwen lip
sit wart div edele chrimhilt des chvenen sivrides wip.
im rieten sine mage vnd genvoge sine man
sit er ûf staete minne wolde tragen wan.
daz er dan eine wrbe div im mohte zemen
do sprach der chvene sivrit so wil ich chiemhilden nemen.
die scoenen ivnchfrovwen von bvrgonden lant
dvrch ir vnmazen scoene daz ist mir wol bechant.
nie keiser wart so riche der wolde haben wip
im zaeme wol ce minnen der richen chvneginne lip.
disiv selbn maere gehorte sigmvnt
ez reiten sine livte da von wart im chvnt.
der wille sines chindes was im harte leit
daz er werbn wolde di vil herlichen meit.
ez gevriesc ovch siglint des edelen kvneges wip
si hete groze sorge vm ir chindes lip.
wan si wol erchande gvnthern vnd sine man
den gewerp man dem degene sere leiden began.
do sprach der chvene sivrit vil lieber vater min
an edeler frovwen minne wold ich immer sin.
ih enwrbe dar min herce vil groze liebe hat
swaz iemn reden chvnde des ist decheiner slahte rat.
vnt wildv niht erwinden sprach der chvnech do
so bin ich dins willen waerlichen vro.
vnd wil dirz helfen enden so ich aller beste chan
doch hat der chvnech gvnther vil manegen hohferten man.
ob ez ander niemn waere wan hagene der degn
der chan mit vbermvete der hohverte pflegn.
daz ich des sere fverhte ez mvg vns werden leit
ob wir werbn welln di vil herlichen meit.
waz mag vns daz gewerren sprach do sivrit
swaz ih friwentliche niht ab in erbit.
daz mach svs erwern mit ellen da min hant
ich trwoe an in ertwingen beide livte vnd lant.
do sprach der fvrste sigmvnt din rede div ist mir leit
wan wrden disiv maere ce rine geseit.
dvne dorftest nimmer geriten in daz lant
gvnther vnd gernot di sint mir lange bechant.
mit gewalte niemn rewerben mach di magt -
so sprach der kvnec sigmvnt - daz ist mir wol gesagt.
wilt aber dv mit rechen riten in daz lant
ob wir iht habn vriwende di werdent sciere besant.
des enist mir niht ce mvote sprach abr sivrit
daz mir svlen rechen ce rine volgen mit.
dvrh deheine hervart - daz waere mir vil leit -
da mit ich solde ertwingen di vil waetlichn meit.
si mach wol svs erwerben da min eines hant
ich wil selbe zwelfte in gvnthers lant.
dar svlt ir mir helfen vater sigmvnt
do gap man sinen degenen ze chleidern gra vnd bvnt.
do vernam ovch disiv maere sin mvoter siglint
si begvnde trvoren vm ir liebez chint.
daz vorhte si verliesen von gvnthers man
div edele chvneginne vil sere weinen began.
sivrit der herre gie da er si sach
wider sine mvoter er gvetliche sprach.
frovwe ir svlt niht weinen dvrh den willen min
ia wil ich an sorge vor allen wiganden sin.
vnd helfet mir der reise in bvrgonden lant
daz ich vnd mine rechen habn soelch gewant.
daz also stolce helde mit eren mvgen tragn
des wil ich iv genade mit triwen waerlichen sagn.
sit dv niht wil erwinden sprach frov siglint
so hilf ich dir der reise min einigez chint.
mit der besten waete di riter ie getrvoch
dir vnd dinen gesellen ir svlt ir fveren genvoch.
do neich der kvneginne sivrit der ivnge man
er sprach ih wil cer verte niemn mer han.
niwan zwelf rechen den sol man prveven wat
ich wil daz sehen gerne wiez vm chrimhilde stat.
do sazen scoene frovwen naht vnd tach
daz lvcel ir deheiniv rwoe gepflach.
vnce man geworhte di sivrids wat
er wolde siner reise habn deheiner slahte rat.
sin vater hiez im cieren sin riterlich gewant
da mit er wolde rvmen daz sigmvnds lant.
vnd ir vil liehten brvenne di wrden ovch bereit
vnd ir vesten helme ir schilde scoen vnd breit.
do nahet in ir reise cen bvrgonden dan
vm si begvnde sorgen wib vnd man.
ob si immer chomn solden heim wider in daz lant
di helde in hiezen sovmen beide wafen vnd gewant.
ir ross div waren scoene ir gereite goldes rot
lebt iemn vbermveter des enwas niht not.
denne waere sivrit vnd di sine man
vrlovbes er do gerte zvo den bvrgonden dan.
in werten trvrechlichen der chvnech vnd sin wip
er troste minnechlichen do ir beider lip.
er sprach ir svlt niht weinen dvrch den willen min
immer ane sorge svlt ir mines libes sin.
ez was leit den rechen ez weinte ovch manech meit
ich waen in het ir herce rehte daz geseit.
daz in so vil der friwende da von gelaege tot
von scvlden si do chlageten des gie in waerliche not.
an dem sibenden morgen ce wormez vof den sanc
riten di vil chvenen allez ir gewant.
was von rotem golde ir gereite wolgetan
ir ross in giengen ebene des chvenen sivrids man.
ir schilde waren niwe lieht vnde breit
vnd vil scoen ir helme da ce hove reit.
sivrit der vil chvene in gvnthers lant
man gesach an helden nie so herlich gewant.
div ort ir swerten giengen nider vof den sporn
ez fvorten scaerpfe gern di riter voz erchorn.
sivrit der fvort ir einen wol zweier spannen breit
der zvo sinen ecken vil harte vreislichen sneit.
die goltvarwen zovme fvortens an der hant
sidiniv fvrbvege svs chomens in daz lant.
daz volch si allenthalbn chapfen an began
do liefen in engegene vil der gvntheres man.
di hohgemvoten rechen riter vnd chneht
di giengen zvo den herrn - daz was michl reht -
vnd enpfiengen dise geste in ir herrn lant
vnd namen in di moere mit den schilden von der hant.
div ross si wolden dannen ziehen an gemach
sivrit der vil chvene wi snelle er do sprach.
lat vns sten di moere mir vnd minen man
wir wellen sciere hinnen des ich vil gvoten willen han.
swem sin chvnt div maere der sol mich niht verdagn
wa ich den kvnec vinde daz sol man mir sagn.
gvnthern den vil richen voz bvrgonden lant
do sagt ez im ir einer dem ez rehte was bechant.
welt ir den herrn vinden daz mach vil wol gescehn
in ienem sale witen da han ich in gesehn.
bi den sinen helden da svlt ir hine gan
da mvgt ir bi im vinden vil manegen herlichen man.
nv waren dem kvnge div maere geseit
daz da chomen waeren riter vil gemeit.
di fvortn wizze brvenne vnd herlich gewant
sin erchande niemn in der bvrgonden lant.
den kvnech des hete wnder von wannen choemn dar
di herlichen rechen in wate lieht gevar.
vnd mit so gvoten scilden niwe vnd breit
daz im daz sagte niemn daz was gvnthere leit.
des antwrt dem kvnege von mecen oertwin -
rich vnd chvene moht er wol sin.
sit wir ir niht erchennen nv svlt ir heizen gan
nach minem oeheim hagenen den svlt ir si sehen lan.
im sint chvnt div riche vnd ovch div vremden lant
sint im di herrn chvende daz tvot er vns bechant.
der chvnech bat in bringen vnd di sinen man
man sach in herliche mit rechen hinz hove gan.
waz sin der kvnech wolde des vragte hagene
es sint in mime hvse vnchvnde degene.
di niemn hie bechennet habt ir si ie gesehn
des svlt ir mir her hagene der rehten warheite iehn.
daz tvon ich sprach hagne ceinem venster er da gie
sin ovge er do wenchen zvo den gesten lie.
wol behagte im ir geverte vnd ovch ir gewant
si waren im vil vremde in der bvrgonden lant.
er sprach von swannen choemn di rechen an den rin
ez moehtn selbe fversten oder fverstn boten sin.
ir ross div waeren scoene ir chleider harte gvot
von swannen daz si fveren si waeren hohgemvot.
also sprach do hagne ich wil des wol veriehn
swi ich sivriden ni mer hab gesehn.
so wil ich wol gelovben swi ez dar vmbe stat
daz ez si der reche der dort so herlichen gat.
er bringet niwe maere her in dize lant
di chvenen nibelvnge slvoch des heldes hant.
schilbvnch vnd nibelvngen div richen chvneges kint
er frvmte starchiv wnder mit siner grozen chrefte sint.
da der helt aleine an alle helfe reit
er vant vor eime berge daz ist mir wol geseit.
bi nibelvnges horde vil manegen chvenen man
di waren im ê vremde vnz er ir chvnde da gewan.
hort der nibelvnges der was gar getragn
voz eime holem berge nv hoeret wnder sagn
wi in wolden teilen der nibelvnge man
daz sach der degen sivrit den helt ez wnderen began.
er chom zvo zin so nahen daz er di helde sach
vnd ovch in di degene ir einer drvnder sprach.
hie chvmt der starche sivrit der helt von niderlant
vil seltsaeniv maere er an den niblvngen vant.
den rechen wol enpfiengen scilbvnch vnd nibelvnch
mit gemeinem rate di edeln fvrsten ivnch.
den scaz in baten teilen den waetlichen man
vnd gerten des mit vlize der herre lobn inz began.
er sach so vil gesteines so wir hoeren sagn
hvndert chanzwaegene ez moehten niht getragn.
noch me des roten goldes von nibelvnge lant
daz sold in allez teilen des chvenen sivrides hant.
do gaben si im ce miete daz nibelvnges swert
si waren mit dem dienste vil vbele gewert.
den in da leisten solde sivrit der helt gvot
ern chvndez niht verenden si waren zornech gemvot.
si heten da ir frivnde zwelf chvene man
daz starche risen waren waz chvndez si vervan.
di slvoch sit mit zorne div sivrids hant
vnd rechen siben hvndert twang er von nibelvnge lant.
mit dem gvotem swerte daz hiez balmvnch
dvrch di starchen vorhte vil manech reche ivnch.
di si cem swerte heten vnd an den chvenen man
daz lant zvo den bvergen si im taten vndertan.
dar zvo di richen chvnge di slvog er bede tot
er chom von albriche sit in groze not.
der wande sine herrn rechen da cehant
vnz er di grozen sterche sit an sivride vant.
done chvnd im niht gestriten daz starche getwerch
alsam di lewen wilde si liefen an den perch.
da er di tarenkappen sit albriche an gewan
do was des hordes herre sivrit der vreisliche man.
di da torsten vehten di lagen alle erslagn
den scaz den hiez er balde fveren vnd tragn.
da in da vor da namen di nibelvnge man
albrich der vil starche do di kamern gewan.
er mvos im sweren eide er diente im so sin chneht
aller hande dinge was er im gereht.
so sprach von tronege hagene daz hat er getan
also grozer chrefte nie mer reche gewan.
noch weiz ich an im mere daz mir ist bechant
einen lintrachen den slvoch des heldes hant.
er badet sich in dem blvote sin hvt wart hvrnin
des snidet in chein wafen daz ist diche worden scin.
wir svln den herrn enpfahen deste baz
daz wir iht verdienen des ivngen rechen haz.
sin lip der ist so chvene man sol in holden han
er hat mit siner chrefte so menegiv wnder getan.
do sprach der kvnech riche dv maht wol habn war
nv sich wi degenliche er stet in strites var.
er vnd di sinen degene der vil chvene man
wir svlen im engegene hin nider zvo dem rechen gan.
daz mvgt ir sprach do hagene wol mit ern tvon
er ist von edelem chvnne eines richen kvnegs svn.
er stet in der gebaere mich dvnchet wizze christ
ez ensin niht chleiniv maere darvmber her geriten ist.
do sprach der kvnech des landes nv si vns willechomn
er ist edel vnd chvene daz han ich wol vernomn.
des sol ovch er geniezen in bvrgonden lant
do gie der herre gvnther da er sivriden vant.
der wirt vnd sine rechen enpfiengen so den gast
daz in an ir zvehten vil wenech iht gebrast.
des begvnd in nigen der waetliche man
daz si in heten grvezen so rehte scone getan.
mich wndert dirre maere sprach der kvnech cehant
von wannen ir edel sivrit sit chomn in dizze lant
oder waz ir wellent werben ze wormez an den rin.
do sprach der gast cem kvnege daz sol ivch vnverdaget sin
mir wart gesaget maere in mins vater lant
daz hie bi iv waeren - daz het ich gern erchant -
di chvensten rechen - des han ich vil vernomn -
di ie chvnech gewnne dar vmbe bin ich her bechomn.
ovch hoere ich iv selben der degenheite iehn
daz man kvnec deheinen chvener hab gesehn.
des redent vil di livte vber elliv disiv lant
nv wil ich niht erwinden vnz ez mir werde bechant.
ich bin ovch ein reche vnd solde chrone tragn
ich wil daz gerne fvegen daz si von mir sagn.
daz ich hab von rehte livte vnd lant
dar vmbe sol min ere vnd ovch min hovbet wesen pfant.
nv ir sit so chvene als mir ist geseit
sone rvoch ich ist daz iemn lieb od leit.
ich wil an iv ertwingen swaz ir mvget han
lant vnde bvrge daz sol mir werden vndertan.
den kvnec hete wnder vnd sine man alsam
vm disiv maere di er hie vernam.
daz er des hete willen er naeme im siniv lant
daz horten sine degene do wart in zvernen bechant.
wie het ich daz verdienet sprach gvnther der degn
des min vater lange mit eren hat gepflegn.
daz wir daz solden vliesen von iemannes chraft
wir liezen vbele schinen daz wir ovch pflegn riterschaft.
ine wiles niht erwinden sprach aber der chvene man
ez enmvge von dinen ellen din lant den fride han.
ich wiles alles walden vnd ovch div erbe min
erwirbest dvz mit sterche div svelen dir vndertaenech sin.
din erbe vnd ovch daz mine svlen geliche lign
sweder vnser einer am andern mach gesign.
dem sol ez allez dienen di livte vnd ovch div lant
daz widerredete hagene vnd gernot cehant.
wir han des niht gedingen sprach do gernot
daz wir iht lande ertwingen daz iemn drvmbe tot.
gelige vor heldes handen wir habn richiv lant
div dienent vns von rehte ze niemn sint si baz bewant.
mit grimmigem mvote da stvonden friwende sin
do was ovch dar vnder von mecen oertwin.
der sprach disiv svone div ist mir harte leit
iv hat der starche sivrit vnverdient widerseit
ob ir vnd iwer brvoder hetet niht di wer
vnd ob er danne fvorte ein gancez kvneges her.
ih trvote wol erstriten daz der chvene man
diz starchez vbermveten von waren schvlden mvese lan.
daz zvrnde harte sere der helt von niderlant.
er sprach sich sol vermezzen niht wider mich din hant
ich bin ein kvnec riche so bistv kvneges man
iane dorften mich din zwelve mit strite nimmer bestan.
nach swerten rief do sere von mecen oertwin -
er mohte hagenen swester sun von tronege vil wol sin.
daz der so lange dagete daz was dem kvnege leit
do vnderstvondez gernot der riter chven vnt gemeit.
er sprach ce oertwine lat iwer zvrnen stan
vns enhat der herre sivrit solhes niht getan.
wir enmvgenz noch wol sceiden mit zvehten - deist min rat -
vnd habn in ce friwende daz vns noch loblicher stat.
do sprach der starche hagne vns mach wol wesen leit
allen dinen degenen daz er ie gereit.
dvrch striten her ce rine er soltez habn lan
im heten mine herren soelher leide niht getan.
es antwrte sivrit der chreftige man
mvet ivch daz her hagene daz ich gesprochen han.
so solich lazen chiesen daz die hende min
wellent vil gewaltech hie cen bvrgonden sin.
daz sol ich eine wenden sprach aber gernot
allen sinen degenen reden er verbot.
iht mit vbermvete des im waere leit.
do gedahte ovch sivrit an di herlichen meit.
vie zaeme vns mit iv striten sprach aber gernot
swaz helde nv dar vnder mvese ligen tot.
wir hetens lvcel ere vnd ir vil chleinen frvm
des antwrte im do sivrit des kvnech sigmvndes svn.
warvmbe bitet hagne vnd ovch oertwin
daz er niht gaht striten mit den friwenden sin.
der er hie so manegn cen bvrgonden hat
si mvosen rede vermiden daz was gernotes rat.
er svlt vns wesern willechomn so sprach daz voten kint
mit iwern gesellen di mit iv chomn sint.
wir svlen iv gerne dienen ich vnd di mage min
do hiez man den gesten scenchen den gvnthers win.
do sprach der wirt des landes allez daz wir han -
gervochet irs nach eren - daz si iv vndertan
vnd si mit iv geteilet lib vnd gvot.
do wart der herre sivrit ein lvcel sanfter gemvot.
do hiez man in gehalten allez ir gewant.
man svochte herberge di besten di man vane.
sivrids chnehten man scvof in gvot gemach
den gast man sit vil gerne da cen bvrgonden sach.
man bot im michel ere dar nach ce manegn tagn
tvsent stvnden mere dann ich iv chan gesagn.
daz het versolt sin ellen ir svlt gelovben daz
in sach vil lvcel iemen der im waere gehaz.
sich vlizen chvrzwile di kvnege vnd ovch ir man
so was er ie der beste swes man da began.
des enchvnd im gevolgen niemen so michel was sin chraft
so si den stein wrfn oder schvzen den scaft.
swa so hi den frovwen dvrch ir hofscheit
chvrcewile pflagen di riter vil gemeit.
da sah man ie vil gerne den helt von niderlant.
er het vf hohe minne sine sinne gewant.
swes man ie begvnde des was sin lip bereit
er trvog in sime sinne ein minnechliche meit.
vnd ovch in ein div frovwe di er noh nie gesach
div im in heinliche vil diche gvetlichen sprach.
swenne ûf dem hove wolden spilen da div kint
riter vnd chnehte daz sach vil diche sint.
chrimhilt dvrch div venster div kvneginne her
deheiner chvrzwile bedorftes in den citen mer.
wesser daz in saehe di er in hercen trvoch
da het er chvrzewile immer von genvoch.
saehen sie siniv ovgen ich wil wol wizen daz
daz im in dirre werlde chvnde nimmer werden baz.
swenner bi den helden ûf dem hove stvont
also noch di livte dvrch chvrcewile tvont.
so stvont so minnechliche daz siglinde kint
daz in dvrch hercenliebe trvote manech frovwe sint.
er gedaht ovch manege cite wi sol daz gescehen
daz ich di maget edele mit ovgen mvge sehen
di ich von hercen minne vnd lange han getan.
div ist mir noch vil vremde des mvoz ich trvorich stan.
so ie di kvnege riche riten in ir lant
so mvosen ovch di rechen mit in al cehant.
da mite mvos ovch sivrit daz was der frovn leit
er leit ovch von ir minne diche michel arbeit.
svss wont er bi den herrn - daz ist al war -
in gvnthers lande vollechlich ein iar
daz er di minnechlichen di cite nien gesach.
da von im sit vil liebe vnd ovch vil leide gescach.
nu nahten vremdiv maere in gvnthers lant
von boten di in verre wrden dar gesant
von vnchvnden rechen di in trvogen haz.
do si die rede vernamen leit was in waerliche daz
die wil ich iv nennen ez was livdeger
vozer sahsen lande ein richer fvrste her.
vnd ovch von tenemarche der kvnec livdegast
die brahten in ir reise vil manegn herlichn gast.
ir boten chomn waren in gvnthers lant
di sine widerwinnen waren dar gesant.
do vraget man der maere di vnchvnden man
man hiez di boten balde ce hove fvr den kvnec gan.
der grvozte si vil scone er sprach sit willechomn
wer ivch her hab gesendent desn han ich niht vernomn.
daz svlt ir lazen hoeren sprach der kvnec gvot.
do vorhten si vil sere den grimmen gvnthers mvot.
welt ir kvnec erlovben daz wir iv maere sagn
div wir iv da bringen sone svl wir niht verdagn.
wir nennen iv di herren di vns her habent gesant
livdgast vnd livdger di wellent svochen her enlant.
ir habt ir zorn verdienet ia horten wir wol daz
daz iv di herrn beide tragent grozen haz.
si wellent herverten ce wormez an den rin.
in hilfet vil der degene daz wizzet vof di triwe min.
inre zwelf wochen div reise mvoz gescehn
habt ir iht gvoter friwende daz lazet balde sehn.
di iv vriden helfen di bvrge vnd iwer lant
hie wirt von in verhovwen vil manec helm vnd rant.
oder welt ir mit in dingen so enbietet ez in dar
sone ritent iv so nahen niht di manegen scar.
der iwer starchen viende ûf hercenlichiv leie.
da von verderben mvezen vil gvote riter gemeit.
nv bitet eine wile sprach der kvnec gvot
vnz ich mich baz versinne ich chvend iv minen mvot.
han ich getriwer iemen dine sol ich niht verdagn
disiv starchen maere sol ich minen friwenden chlagn.
gvnthere dem vil richen wart leide genvoch
di rede er tovgenlichen in sime hercen trvoch.
er hiez gewinnen hagenen vnd ander sine man
vnd bat ovch harte balde ce hove nach gernote gan.
do chomen di bestn swaz man der da vant.
er sprach man wil vns svochen her in vnser lant
mit starchen herverten daz lat iv wesen leit
des antwrte gernot ein riter chven vnt gemeit.
daz wer et wir mit swerten so sprach gernot
da sterbent wan di veigen di lazen ligen tot.
dar vmb ich niht vergezen mach der eren min
di vnsern viande svln vns willechomn sin.
do sprach von tronege hagne daz endvnchet mich niht gvot.
livdgast vnt livdger di tragent vbermvot.
wir mvgen vns niht besenden in so chvrcen tagn.
so sprach der chvene reche wan mvgt irz sivride sagn.
die boten herbergen hiez man in di stat
swie vient man in waere vil scone ir pflegn bat.
gvnther der riche - daz was wol getan -
vnz er revant an friwenden wer im da wolde gestan.
dem kvnege in sinen sorgen was idoch vil leit
do sah in trvorende ein riter vil gemeit.
der niht mohte wizzen waz im was gescehen.
do bat er im der maere den kvnec gvnther veriehen.
mich nimt des michel wnder sprach do sivrit
wie habt ir so vercheret di vroelichen sit
der ir mit vns nv lange habt alher gepflegn.
des antwrt im do gvnther der vil cierliche degn.
ane mag ich allen livten di swaere niht gesagn
di ich mvoz tovgenliche in mime hercen tragn.
man sol staeten vriwenden chlagen hercen not.
div sivrides varwe wart do bleich vnd rot.
er sprach zvo dem kvnege ine han iv niht verseit
ich sol iv helfen wenden elliv iwer leit.
welt ir vriwent svochen der sol ich einer sin
vnt trwoez wol volbringen mit eren an daz ende min.
nv lon iv got her sivrit div rede dvnchet mich gvt
vnd ob mir nimmer helfe iwer ellen getvot.
ich frev mich doch der maere daz ir mir sit so holt
leb ich decheine wile ez wirdet vmb ivch wol versolt.
ich wil ivch lazen hoeren warvmb ich trvorec stan
von botn miner viende ich daz vernomn han.
daz si mich wellen svochen mit herverten hie
daz getaten vns noch degene her zvo disen landen nie.
daz lat ivch ahten ringe sprach do sivrit
vnt senftet iwerenh mvote tvot des ich ivch bit.
lat mich iv erwerben ere vnde frvmn
vnd bittet iwer degene daz si iv ovch ce helfe chvmn.
swenne iwer starchen viende zir helfe moehten han
drizech tvsent degene so wold ich si bestan.
vnd het ich niwan tvsent des lat ivch an mich.
do sprach der kvnec gvnther daz dien ich immer vm dich.
o heizet mir gewinnen tvsent iwer man
sit daz ich der minen bi mir niht enhan.
niwan zwelf rechen so wer ich iwer lant
iv sol mit triwen dienen immer sivrids hant
des sol vns helfen hagne vnd ovch oertwin.
danchwart vnd sindolt di liebn rechen din
ovch sol da mit riten volker der chvene man.
der sol den vanen fveren baz ichs niemn engan
vnt lat di boten riten heim in ir herrn lant.
daz si vns sehen sciere daz tvo man in bechant
so daz vnser bverge mvezen vride han.
do hiez der kvnec besenden beide mage vnd man.
ie boten livdegers ce hove giengen do
daz si ce lande solden des waren si vil vro.
do bot in riche gabe gvnther der kvnec gvot
vnd scvof in sin geleite des stvont in hohe der mvot.
nv sagt sprach do gvnther den starchen vienden min
si mvgen mit ir reise wol da heime sin.
welln aber si mich svochen her in miniv lant
mirn cerinne miner vriwende in wirt arbeit erchant.
den boten riche gabe man do fver trvoch.
der het in ce gebene gvnther genvoch.
dine torstn versprech di livdgers man.
do si vrlovp genamen si schieden vroeliche dan.
o di boten warn ce tenemarche chomn
vnt der kvnec livdgast hete daz vernomn.
wie si von rine chômn als im daz wart geseit
ir starchez vbermveten daz was im waerlichen leit.
si sagten daz si heten vil manegen chvenen man.
ovch sahen si darvnder einen rechen stan.
der was geheizen sivrit ein helt voz niderlant
ez leidete livdegaste als er daz maere rehte ervant.
do di von tenemarche dizze horten sagn
do ilten si der friwente deste mer beiagn.
vnz daz her livdegast siner chvenen man
zweinzech tvsent degene zvo siner reise gewan.
do besant ovch sich von sachsen der kvnec livdger
vnze si vierzech tvsent heten vnde mer
mit den si wolden riten in bvrgonden lant.
do het ovch sich hie heime der chvnech gvnther besant.
mit den sinen magen vnd siner brvoder man
die si wolden fveren dvrch vrlivge dan.
vnd ovch di hagenen rechen des gie den helden not
dar vmbe mvosen degene sider chiesen den tot.
si vlizzn sich der reise do si wolden dan
den vanen mvose leiten volker der chvene man.
also si wolden riten von wormez vber rin
hagene von tronege der mvose scarmeister sin.
da mite reit ovch sindolt vnd hvonolt
di wol gedienen chvnden daz gvnthers golt.
danchwart hagenen brvoder vnd ovch oertwin
di mohten wol mit ern in der herverte sin.
er kvnec nv sit hie heime sprach do sivrit
sit daz iwer rechen mir wellent volgen mit
belibet bi den frovwen vnd traget hohen mvot.
ich trowe iv wol behveten beidiv ere vnde gvot.
die ivch da wolden svochen ce wormez an den rin
daz wil ich wol behveten si mvegen da heime sin.
wir svlen in geriten so nahen in ir lant
daz in ir vbermveten werde in sorgn erwant.
von rine si dvrch hessen mit ir helden riten
gegen sahsen lande da wart sit gestriten.
mit rovbe vnd ovh mit brande wosten si daz lant
daz ez den fversten beiden wart mit arbeit bechant.
si chomen ûf di marche di chnehte zogten dan
sivrit der vil starche vragen des began.
wer sol des gesindes vns nv hveten hie
iane wart den sahsen geriten schedlicher nie.
si sprachen lat di tvmben hveten ûf den wegn
den chvenen danchwarten der ist ein sneller degn.
wir vliesen deste minre von livdgers man
lat in vnd oertewinen hie di nahhvote han.
so wil ich selbe riten sprach sivrit der degen
vnd wil der warte gegen den vienden pflegn.
vnz ich rehte ervinde wa di rechen sint.
do wart gewafent sciere der scoenen siglinden chint.
daz volch bevalch er hagenen do er wolde dan
vnd gernote dem vil chvenen man.
do reit er eine dannen in der sahsen lant
des wart von im verhovwen des tages manech helmbant.
do sah er her daz groze daz ûf dem velde lach
daz wider siner helfe mit vnfvoge wach.
des was wol viercech tvsent oder dannoch baz
sivrit in hohem mvote sach vil vroeliche daz.
o het ovch sich ein reche gein den vienden dar
erhaben ûf di warte der was ce vlize gar.
den sach der herre sivrit vnd in der chvene man
ietweder do des andern mit nide hveten began.
ich sag iv wer der waere der der warte pflach
ein liehter scilt von golde im vor der hende lach.
ez was der kvnec livdegast der hvote siner schar
dirre gast vil edele spranchte vil herlichen dar.
nv het ovch in her livdgast vientlich erchorn.
ir ross si namen beide cen siten mit den sporn.
si neigten ûf di scilde di scefte mit ir chraft
des wart der kvnec riche mit grozen sorgen behaft.
div ross nach stiche trvogen div richen kvnges kint
beide fvr ein ander sam si waete ein wint.
mit zovmen wart gewendet vil riterliche dan
mit swerten ez versvochten die zwene grimmige man.
do slvoch der herre sivrit daz al daz velt erdoz.
do stovb vz dem helme sam von brenden groz.
die viwerroten vanchen von des heldes hant
ir ietweder den sinen an dem andern vant.
ovch slvg im her livdgast vil manegen grimmen slach
ir ietweders ellen ûf schilden vaste lach.
do heten dar gehvetet wol drizech siner man
ê daz im di choemen den sig doch sivrit gewan.
mit drien starchen wnden di er dem kvnge slvoch
dvrch eine wize brvnne div was gvot genvoch.
daz swert an sinen ekken braht voz wnden blvot
des mvose der kvnec livdegast habn trvorigen mvot.
er bat sich lebn lazen vnd bot im siniv lant
vnd sagt im daz er waere livdegast genant.
do chomen sine rechen di heten wol gesehen
waz da von in beiden ûf der warte was gescehn.
er wolde in fveren dannen do wart er an gerant
von drizech sinen mannen do werte des heldes hant
sinen richen gisel mit vngefvegen slegen.
sit tet scaden mere der vil zierliche degen.
die drizech er ce tode vil werliche slvoch.
er liez ir lebn einen balde er reit genvoch
vnd sagte hin div maere waz hie was gescehen.
ovch mohte mans der warheit an sime rotem helme sehen.
den von tenemarche was vil grimme leit
ir herre was gevangen do in daz wart geseit.
man sagt ez sinem brvoder toben er began
von vngefvegem zorne wand im was leide getan.
livdegast der reche was gefveret dan
von sivrids gewalte zvo gvnthers man.
er bevalch in hagenen do in daz wart geseit
daz ez der kvnech waere do was in maezliche leit.
man hiez den bvrgonden ir vanen binden arn.
wol ûf sprach sivrit hie wirt mêr getan.
ê sich der tach verende sol ich habn den lip
daz mvot in sahsen lande vil manech waetlichez wip.
ir helde von dem rine ir svlt min nemn war.
ich chan ivch wol geleiten in livdegers scar.
so seht ir helme hovwen von gvoter helde hant
ê daz wir wider wenden iv wirdet sorge bechant.
cen rossen gahte gernot vnd sine man.
den vanen zvchte balde der starche spileman.
volker der herre do reit er vor der scar.
do was ovch daz gesinde ce strite herlichen gar.
si fvorten doch niht mêre niwan tvsent man
dar vber zwelf rechen stieben do began.
di molten von den strazen si riten vber lant
da sah man von in scinen vil manegen herlichen rant.
do waren ovch di sahsen mit ir scharn chomn
mit swerten wol gewachsen daz han ich sit vernomn.
div swert div sniten sere den helden an der hant.
do wolden si den gestn weren bverge vnd lant.
der herrn scarmeister daz volch do fverte dan.
was ovch chomn sivrit mit den sinen man
di er mit im brahte vozer niderlant.
des tages wart in stvrme vil manech plvotigiv hant.
sindolt vnd hvnolt vnd ovch gernot
di slvogn in dem strite vil manegen helt tot.
ê si daz reht erfvnden wie chvene was ir lip
daz mvose sit beweinen vil manech edel wip.
volker vnd hagne vnd ovch oertwin
di lascten ime strite vil maneges helmes schin
mit vliezendem blvote di stvormchvene man.
da wart von danchwarte vil michel wnder getan.
die von tenemarche versvochten wol ir hant.
do horte man von hvrte erdiezen manegen rant.
vnd ovch von scaerpfen swerten der man da vil geslvoch
di stritchvenen sahsen taten scaden da genvoch.
do di von bvrgonden drvngen in den strit
von in wart erhovwen vil manech wnde wit.
do sah man vber saetele fliezen daz blvot
svs wrben nach den eren di riter chvene vnde gvot.
man horte da lvote erhellen den helden an der hant
div vil scarpfen wafen do di von niderlant.
drvngen nach ir herren in di herten scar
si chomn degenliche mit samt sivride dar.
volgen der von rine niemn man im sach
man mohte chiesen vliezen den blvtigen bach.
dvrch di liehten helme von sivrids hant
vnz er livdegern vor sinen hergesellen vant.
dri widerchere het er nv genomn.
dvrch daz her anz ende nv was hagene chomn.
der half im wol ervollen in stvorme sinen mvot.
des tages mvose ersterben vor in manech riter gvot.
do der starche livdger sivriden vant
vnd daz er also hohe trvog an siner hant.
den gvoten balmvngen vnd ir so manegen slvoch
des wart der herre zornech vnd grimmich genvoch.
do wart ein michel dringen vnd grozer swerte chlanch
da ir ingesinde zvo zein ander dranch.
do versvochten sich di rechen beide deste baz.
di scar begvnden wichen sich hvop da groezlicher haz.
dem vogte von den sahsen was daz wol geseit
sin brvoder was gevangen daz was im harte leit.
wol wesser daz ez taete daz siglinde chint
man zeh ez gernote vil wol ervant erz sint.
di slege livdegers di waren also starch
daz sivride vnder saetele strvochte daz march.
do sich daz ross erholte der chvene sivrit.
der gewan in dem stvrme einen vreislichen sit.
des half im wol hagene vnd ovch gernot.
danchwart vnd volker des lag ir vil da tot.
sindolt vnd hvnolt vnd oertwin der degen
di chvnden in dem strite cem tode manegen nider legen.
in stvrme vngesceiden waren di fvrsten her.
do sach man vber helme vligen manegen ger
dvrch di liehten schilde von der helde hant
man sah da var nach blvote vil mangen herlichen rant.
in dem starchen stvrme erbeizte manech man
nider von den rossen ein ander liefen an.
sivrit der vil chvene vnd ovch livdeger
man sach da scefte vliegen vnd manegen scaerpfen ger
dvo flovch daz schiltgespenge von sivrids hant.
den sig gedaht erwerben der helt von niderlant.
an den chvenen sahsen der man vil wnder sach.
hei waz da liehter ringe der chvene danchwart cebrach.
do het der herre livdeger ûf eime schilde erchant
gemalet eine chrone vor sivrids hant.
wol wesser daz ez waere der chreftige man
der helt zvo sinen friwenden do lvote rvefen began.
gelovbet ivch des stvrmes alle mine man.
svn den sigmvndes ich hie gesehn han.
sivriden den starchen han ich hie bechant
in hat der vbele tivuel her cen sahsen gesant.
die vanen hiez er lazen in dem stvrme nider
vrides er do gerte des werte man in sider.
doch mvos er werden gisel in gvnthers lant
daz het an im betwngen des chvenen sivrides hant.
hit gemeinem rate so liezen si den strit
dvrchel vil der helme vnd ovch der schilde wit.
si leiten von den handen swaz so man der vant
di trvogen blvotes varwe von der bvrgonden hant.
si viengen swen si wolden des heten si gewalt
gernot vnd hagene di rechen vil balt.
die wnden hiezen baren si fvorten mit in dan
gevangen zvo dem rine fvnf hvndert werlicher man.
die sigelosen rechen ce tenemarche riten
done heten ovch di sahsen so hohe niht gestriten.
daz man in lobes iaehe daz was den helden leit.
do wrden ovch di veigen von vriwenden sere gechleit.
si hiezen daz gewafen wider sovmen an den rin.
ez hete wol geworben mit den helden sin.
sivrit der reche der hetez gvot getan
des im iehen mvosen alle gvnthers man.
gegen wormez sande der herre gernot
heim zvo sime lande den vriwenden er enbot.
wie gelvngen waere im vnd sinen man
ez heten die vil chvenen wol nach ern getan.
die garzvone liefen von den wart ez geseit
da frevten sich vor liebe di ê da heten leit
dirre lieben maere di in da waren chomn.
da wart von edelen frovwen michel vragen vernomn
wie gelvngen waere des richen kvneges man.
man hiez der boten einen fver chrimilde gan.
daz gescach vil tovgen - iane torstes vmber lvot -
wan si hete dar vnder ir vil liebez hercen trvot.
do si den boten chomende zir chemenaten sach
chrimhilt div scoene vil gvetlichen sprach.
nv sag an liebiv maere ia gib ich dir min golt
tvost dvz ane liegen ich wil dir immer wesen holt.
wie sciet voz dem strite min brvoder gernot
vnd ander mine friwenden ist vns iht maneger tot.
oder wer tet da daz beste daz solt dv mir sagn.
do sprach der bote sciere wir heten ninder cheinen zagn.
ze ernste vnd ce strite reit niemn also wol
vil edeliv kvneginne sit ichz iv sagen sol.
so der gast vil edele vozer niderlant
da worhte michel wnder des chvenen sivrides hant.
swaz di rechen alle in strite hant getan -
danchwart vnd hagene vnd ander skvneges man -
swaz si striten nach ern daz ist gar ein wint
vnz eine an sivriden des kvnec sigmvnds kint.
si frvmten in dem stvrme der helde vil erslagn
doch moehte iv daz wnder niemn wol gesagn.
waz da worhte sivrit swen er ce strite reit
den frovwen an ir magen tet er div groezlichen leit.
ovch mvoste da belibn maneger frovwen trvt
sine slege man horte vof helmen also lvt.
daz si von wnden brahten daz fliezende blvot
erst an allen tvgenden ein riter chvn vnde gvot.
swaz da hat begangen von mecen oertwin -
swaz er ir moht erlangen mit dem swerte sin.
di mvosen wnt belibn oder meistech tot -
da tet iwer brvoder die aller groezisten not.
div immer in den stvermen chvnde sin gescehn
man mvoz der warheite den vz erwelten iehn.
di stolcen bvrgonden habent so gevaren
daz si vor allen scanden ir ere chvnnen wol bewarn.
man sach da vor ir handen vil manegen satel bloz
da von liehten swerten daz velt so lvote erdoz.
di rechen von dem rine di habent so geriten
daz ez ir vianden waere bezer vermiten.
die chvenen tronegaere di frvmtn groziv leit.
do mit volches chreften daz her cesamne reit.
da frvmte manegen toten des chvenen hagenen hant
des vil ce sagene waere her ce bvrgonden lant.
sindolt vnd hvnolt di gernotes man
vnd rvomolt der chvene di hant so vil getan.
daz ez livdegere mag immer wesen leit
daz er den dinen magen ze rine hete widerseit.
strit den aller hoehsten der inder da gescach
ce ivngest vnd cem ersten den ieman gesach.
den tet vil willechliche div sivrides hant
er bringet riche gisel in daz gvnthers lant.
die twanch mit sinen ellen der waetliche man
des ovch der kvnec livdegast mvoz den scaden han.
vnd ovch von sahsen lande sin brvoder livdeger.
nv hoeret miniv maere edeliv chvneginne her.
si hat gevangen beide div sivrids hant
nie so manegen gisel man braht in dizze lant.
so von sinen schvlden nv chvmt an den rin
ir chvnden disiv maere nimmer lieber sin.
man bringet der gesvnden fvnf hvndert oder baz
vnt der verchwnden - frovwe wizzet daz -
wol ahtzech rôte bâre her in vnser lant.
di meistech hat verhovwen des starchen sivrids hant.
die dvrch vbermveten widersagten an den rin
die mvezen nv gevangen di gvnthers sin.
die bringet man mit vrevden her in dizze lant
do erblvete ir liehtiv varwe do si div maer reht ervant.
ir scoenez antlvzze daz wart rosen rot
do mit liebe was gesceiden voz der grozen not.
der waetliche reche sivrit der ivnge man
si frevte ovch sich ir friwende daz was von scvlden getan.
do sprach div minnechliche dv hast mir wol geseit
dv solt habn dar vmbe ce miete richiv chleit.
vnd zehen march von golde die heiz ich dir tragn.
des mach man soelhiv mere richen frovwen gerne sagn.
man gab im sine miete daz golt vnd ovch div chleit.
do gie an div venster vil manec scoeniv meit.
si warten ûf di strazen riten man do vant
vil der hochgemvoten in der bvrgonden lant.
da chomn die gesvnden di wnden taten sam
si mohten grvezen hoeren von friwenden ane scam.
der wirt gein sinen gesten vil vroeliche reit
mit vrevden was verendet daz sin vil groezliche leit.
do enpfie er wol di sine - die vremden tet er sam -
wan dem richen kvnege anders niht gezam.
wan danchen gvetliche den di im waren chomn
daz si den sig nah eren in stvrme heten genomn.
gvnther bat im maere von sinen vriwenden sagn
wer im an der reise ce tode waer erslagn.
do het er vloren niemn niwan sehzec man
verchlagen man di mvose so sit nach helden was getan.
die gesvnden brahten cerhovwen manegen rant
von helme vil verscroten in gvnthers lant.
daz volch erbeizte nidere fvr des kvnges sal
ce liebem antpfange man horte vroelichen scal.
do hiez man herbergen di rechen in di stat
der chvnech siner geste vil scone pflegen bat.
er hiez der wnden hveten vnd scaffen gvot gemach
wol man sine tvgende an sinen vianden sach.
er sprach ce livdegaste nv sit mir willechomn
ich han von iwern scvlden vil grozen scaden genomn.
der wirt mir nv vergolten ob ich gelvcke han
got lone minen vriwenden si hant liebe getan.
ir mvgt in gerne danchen sprach do livdeger
also hoher gisel gewan nie kvnec mer.
vmbe scoene hvote wir gebn michel gvot
daz ir genaedechliche an iwern vianden tvot.
ich wil ivch beide lazen sprach er ledech gen
daz mine viande hie bi mir besten.
des wil ich habn pvergen daz si miniv lant
iht rûmen ane hvlde des bot livdeger di hant.
man brahte si ce rwoe vnd scvof in ir gemach
den wnden man gebettet vil gvetlichen sach.
man schancte den gesvnden met vnd gvoten win
do chvnde daz gesinde nimmer vroelicher sin.
ir cerhovwen schilde behalten man do trvoch
vil blvotiger saetele der was da genvoch.
di hiez man verbergen da weinten niht div wip
da chom her mvede maneges gvoten riters lip.
der kvnec pflach siner geste vil groezliche wol
der vremden vnd der chvnden div lant waren vol.
er bat der sere wnden vil gvetliche pflegn
do was ir vbermveten vil harte ringe gelegn.
die ercenie chvnden den bot man richen solt
silber ane wage dar zvo daz liehte golt.
daz si die helde nerten nach der strites not
darzvo der kvnec den gêsten gabe groezlichen bot.
die wider heim ce hvse heten reise mvot
di bat man noch beliben also man vriwenden tvot.
der kvnech do gie ce rate wier lonte sinen man
si heten sinen willen nach grozen êrn getan.
do sprach der herre gernot man sol si riten lan
vber sechs wochen si in daz chvnt getan.
daz si chomn widere ce einer hohgecit
so ist ir maneger geheilet der nv vil sere wnder lit.
do gert ovch vrlovbes sivrit von niderlant
do der kvnec gvnther den willen sin ervant.
er bat in minnechliche noch bi im bestan
niwan dvrch sine swester scoene sone waer ez nimmer getan.
dar zvo was er ce riche daz er iht naeme solt
er het daz wol verdienet der kvnec was im holt.
sam waren sine mage di heten daz gesehn
waz von sinen chreften in dem strite was gescehn.
dvrch der scoenen willen gedahter noch bestan
ob er si gesehen moehte sit wart ez getan.
wol nach sinen willen wart im div maget bechant
sit reit er vroeliche in daz sigmvnds lant.
der wirt hiez ce allen citen riterscefte pflegn
daz tet do willechlichen vil manech ivnger degn.
di wile hiez er sideln vor wormez ûf den sant
den di im chomn solden zvo der bvrgonden lant.
in den selbn citen so si nv solden chomn
do het div scoene chrimhilt div maere wol vernomn
er wolde hohgecite dvrch liebe vriwende han
do ware vil michel vlizen von scoenen frovwen getan
mit waete vnd mit gebende daz si da solden tragn
vote div vil riche div maere horte sagn.
von den stolzen rechen di da solden chomn
do wart ûz der valde vil richer chleider genomn.
dvrch ir chinde liebe hiez si bereiten chleit
da mite wart gecieret vil manec frov vnd manech meit.
vnd vil der ivngen rechen voz bvrgonden lant
ouch hiez si vil den vremden prveuen herlich gewant.
man sach si taegelichen nv riten an den rin
die cer hohgecite gerne wolden sin
di dvrch des kvneges liebe chômn in daz lant
den bot man svemelichen ross vnd herlich gewant.
in was ir gesidele allen wol bereit
den hoehsten vnd den besten als vns daz ist geseit.
zwein vnd drizech fvrsten da cer hohgecit
da cierten sich engegene di scoenen frovwen wider strit.
ez was da vil vnmvezech giselher daz chint.
di geste mit den chvnden vil gvetelich sint.
di enpfienger vnd gernot vnd ovch ir beider man.
ia grvozten si di degene als ez nach ern was getan
vil golt roter saetele si fvorten in daz lant.
zierliche scilde vnd herlich gewant
brahten si ze rine zvo der hohgecit.
manegen vngesvnden sah man vroelichen sit
die in den betten lagen vnd heten wnden not.
di mvosen des vergezzen wi herte was der tot.
di siechen vngesvnden mvosen si verchlagn
si vrevten sich der maere gein der hohgecite tagn.
wie si lebn wolden da cer wirtscaft
wnne ane maze mit vrevden vberchraft.
heten al die livte swaz man ir da vant
des hvop sich michel vrevde vber al daz gvnthers lant.
an einem pfinxtmorgen sah man fvere gan
gechleidet wnnechliche vil manegen chvenen man.
fvnf tvsent oder mere da cer hohgecit
sich hvop div chvrcewile an manegem ende wider strit.
der wirt der hete di sinne im was daz wol erchant
wi rehte hercenliche der helt von niderlant.
sine swester trvote swi er si niene gesach
der man so grozer scoene vor allen ivnchfrovwen iach.
do sprach zvo dem kvnege der degen oertwin
welt ir mit vollen eren cer hohgecite sin.
so svlt ir lazen scovwen div wnnechlichen kint
di mit so grozen eren hie cen bvrgonden sint.
waz waere mannes wonne des vrevte sich sin lip
ez entaeten scoene maegede vnd herlichiv wip.
lazet iwer swester fver iwer geste gan
der rat der was ce liebe manegem helde getan.
des wil ich gerne volgen sprach der kvnech do
alle di ez erfvnden di warens harte vro.
ernbot ez frovwen voten vnd ir tohter wolgetan
daz si mit ir mageden hince hove solden gan.
do wart voz den schrinen gesvochet gvot gewant
swaz man in der valde der edelen waete vant.
di bovge mit den porten des was in vil bereit
sich cierte flizechliche vil manech waetlichiv meit.
vil manech reche tvmber des tages hete mvot
daz er an ce sehene den frovwen waere gvot.
daz er da fver niht naeme eins richen kvneges lant
si sahen di vil gerne di si nie heten bechant.
do hiez der kvnec riche mit siner swester gan
di ir dienen solden wol hvndert siner man.
ir vnd siner mage di trvogen swert enhant
daz was daz hovegesinde von der bvrgonden lant.
ten di vil richen di sach man mit ir chomn
div hete scoene vrovwen gesellechlich genomn.
wol hvndert oder mere di trvogen richiv chleit
ovch gie da nach ir tohter vil manech waetlichiv meit.
von einer chemenaten sah man si alle gan
do wart vil michel dringen von heldn dar getan.
di des gedingen heten ob chvnde daz gescehn
daz si di maget edele solden vroeliche sehn.
nv gie div minnecliche also der morgenrot
tvot voz den trveben wolchen da sciet von maneger not.
der si da trvog in hercen vnd lange het getan
er sach di minnechlichen nv vil herlichen stan.
ia lûhte ir von ir waete vil manech edel stein
ir rosen rotiv varwe vil minnechlen scein.
ob iemem wnscen solde der chvnde niht geiehn
daz er ce dirre werelde het iht scoeners gesehn.
sam der liehte mane vor den sternen stat
der scin so lvoterliche ab den wolchen gat.
dem stvont si nv geliche vor maneger frovwen gvot
des wart da wol gehoehet den zieren helden der mvot.
die richen chameraere sah man vor ir gan.
di hohgemvoten degene diene wolden daz niht lan.
sine drvngen da si sahen di minechlichen meit
sivride dem herrn wart beide lieb vnd leit.
er daht in sinem mvote wi chvnde daz ergan
daz ich dich minnen solde daz ist ein tvmber wan
sol aber ich dich vremeden so waere ich sanfter tot.
er wart von den gedanchen vil diche bleich vnd rot.
do stvont so minnechliche daz sigmvndes chint
sam er entworfen waere an ein permint.
von gvotes meisters listen also man im iach
daz man helt deheinen nie so scoenen gesach.
die mit den frovwen giengen di hiezen von den wegen
wichen allenthalben daz leiste manech degen.
div hohe tragenden hercen vrevten manegen lip
man sach in hohen zvehten manech herlichez wip.
do sprach von bvrgonden der herre gernot
der iv sinen dienest so gvetlichen bot.
gvnther vil lieber brvoder dem svlt ir tvon alsam
vor allen disen rechen des rates ich nimmer mich gescam.
ir heizet sivride zvo miner swester chvmn
daz in div maget grveze des hab wir immer frvmn.
div nie gegrvezte rechen div sol in grvezen pflegn
da mit wir habn gewnnen den vil cierlichen degn.
do giengens wirtes mage da man den helt vant.
si sprachen zvo dem rechen vozer niderlant.
iv hat der kvnech erlovbet ir svlt ce hove gan.
sin swester sol ivch grvezen daz ist cen eren iv getan.
der herre in sinem mvote was des vil gemeit.
do trvog er ime hercen lieb ane leit
daz er sehen solde der scoenen voten kint.
mit minnechlichen tvgenden si grvozte sivride sint.
do si den hohgemvoten vor ir stende sach
do erzvnde sich sin varwe div scoene magt sprach.
sit willechomn her sivrit ein edel riter gvot
do wart im von dem grvoze vil wol gehoehet der mvot.
er neig ir flizechliche bi der hende si in vie
wie rehte minnechliche er bi der frovwen gie.
mit lieben ovgen blichen ein ander sahen an
der herre vnd ovch div frovwe daz wart vil tovgenlich getan.
wart iht da friwentliche getwngen wiziv hant
von hercenlieber minne daz ist mir niht bechant.
doch enchan ich niht gelovbn daz ez wrde lan
si het im holden willen chvnt vil sciere getan.
bi der svmmer cite vnd gein des meien tagn
dorft er in sime hercen nimmer mer getragn.
so vil der hohen vrevde denn er da gewan
do im div gie enhende di er ce trvote wolde han.
do gedahte manech reche hey waer mir sam gescehen
daz ich ir gienge nebene sam ich in han gesehen.
oder bi ce ligene daz liez ich ane haz
ez engediente noch nie reche nach einer kvneginne baz.
von swelher chvnege lande di geste chômn dar
di namen al geliche niwan ir zweir war.
ir wart erlovbet chvssen den waetlichen man
im wart in al der werlde nie so liebe getan.
der kvnech von tenemarche der sprach sa cestvnt
diss vil hohen grvozes lit maneger vngesvnt -
des ich vil wol enpfinde - von sivrides hant.
got enlaz in nimmer mere chomn in miniv kvnges lant.
man hiez do allenthalben wichen von den wegn
der scoenen chrimhilde manegen chvenen degn.
sah man gezogenliche cer chirchen mit ir gan
sit wart von ir gesceiden der vil waetliche man.
do gie si zvo dem mvenster ir volgete manech wip
do was ovch so gecieret der kvneginne lip.
daz da hoher wnsche vil maneger wart verlorn
si was da ce ovgenweide vil manegem rechen erchorn.
vil chvome erbeite sivrit daz man da gesanch
er mohte sinen saelden des immer sagen danch.
daz im div was so waege di er in hercen trvoch
ovch was er der scoenen holt von scvlden genvoch.
do si chom voz dem mvnster sam er het ê getan
man bat den degen chvenen wider zvo zir gan.
alrest begvnd im danchen div minnechliche meit
daz er vor manegem helde so rehte herlichen streit.
nv lon iv got her sivrit sprach daz vil scoene chint
daz ir daz habt verdienet daz iv die rechen sint.
so holt mit rehten triwen als ich si hoere iehn
do begvnder minechliche an frovn chrimhilden sehn.
ich sol in immer dienen also sprach der degn
vnd enwil min hovbet nimmer ê gelegn.
ih enwerbe nach ir willen sol ich min lebn han
daz ist nach iwern hvlden min frov chrimhilt getan.
inre tagen zwelven der tage al ieslich
sah man bi dem degene di maget loblich.
so si ce hove solde vor ir vriwenden gan
der dienst wart dem rechen dvrch groze liebe getan.
vrevde vnd wnne vil groezlichen scal
sah man aller taegelich vor gvnthers sal.
dar voz vnd ovch dar inne von manegem chvenen man
oertwin vnd hagene vil grozer wnder began.
swes iemen pflegen wolde des waren si bereit
mit vollechlicher maze di helde vil gemeit.
des wrden von den gesten di rechen wol bechant
da von so was gezieret allez gvntheres lant.
die da wnde lagen die sah man fver gan
si wolden chvrzwile mit dem gesinde han.
schirmen mit den scilden vnd schiezen manegen scaft
des hvlfen in genvoge si heten groezliche chraft.
in der hohgecite der wirt der hiez ir pflegn
mit der besten spise er hete sich bewegn.
aller slahte scande di ie kvnech gewan
man sah in vriwentliche zvo den sinen gesten gan.
er sprach ir gvoten rechen ê daz ir sceidet hin
so nemt ir mine gabe also stet min sin.
daz ichz immer diene versmahet iv niht min gvot
daz wil ich mit iv teilen des han ich willigen mvot.
die von tenemarche di sprachen sa cehant
ê daz wir wider riten heim in vnser lant.
wir gern staeter svone des ist vns rechen not
wir han von iwern degenen manegen liebn vriwent tot.
livdegast geheilet siner wnden was
der vogt von den sahsen nach strite wol genas.
eteliche toten si liezen darn lant
do gie der kvnec gvnther da er sivriden vant.
er sprach zvo dem rechen nv ratet wie ich tvo
di vnsern widerwinnen die wellent riten frvo
vnd gerent staeter svone an mich vnd mine man.
nv rata degen sivrit waz dich des dvnche gvot getan.
waz mir die herren bieten daz wil ich dir sagen.
swaz fvnf hvndert moere goldes moehten getragen
daz gebn si mir gerne wold ich si ledech lan.
do sprach der starche sivrit daz waere vil vbele getan.
ir svlt si ledechlichen hinnen lazen varn
vnd daz di rechen edele mere wol bewarn.
vientlichez riten her in iwer lant
des lat iv gebn sicherheit hie der beider herrn hant.
des rates wil ich volgen da mit si giengen dan
den sinen vianden wart daz chvnt getan.
ir goldes gerte niemn daz si da bvten ê
da heime ir lieben vriwenden was nach den hermveden we.
manege scilde volle man dar scazes trvoch
er teiltes ane wage den vriwenden sin genvoch.
bi fvnf hvndert marchen vnd etslichen baz
gernot der vil chvene der riet gvnthere daz.
vrlovp si alle namen also si wolden dan
do sah man die geste fver chrimhilde gan.
vnd ovch da vrovwe vote div kvneginne saz
ezn wart nie degen noch mere gevrlovbet baz.
die herberge wrden laere do si von dannen ritten
noch bestvont da heime mit herlichn siten.
der kvnech mit sinen magen vil manech edel man
di sah man taegeliche zvo frovwen chrimhilde gan.
vrlovp do nemen wolde sivrit der helt gvot.
er trvowete niht erwerben des er da hete mvot.
der kvnec daz sagen horte daz er wolde dan
giselher der ivnge in von der reise gar gewan.
war woldet ir nv riten vil edel sivrit.
belibet bi den rechen - tvot des ich ivch bit -
bi gvnthere dem kvnege vnd ovch bi sinen man
hie ist vil scoener frovwen di sol man ivch gerne sehen lan.
do sprach der starche sivrit div ross div lazet stan
ich wolde hinnen riten des wil ich ab gan.
vnd tragt ovch hin di schilde ia wold ich in min lant
des hat mich her giselher mit grozen triwen erwant.
svss beleip der chvene dvrch vriwende liebe da
ia waer er in den landen ninder andrswa.
gewesen also sanfte da von daz gescach
daz er nv taegeliche di scoenen chrimhilden sach.
dvrch ir vnmazen scoene der herre da beleip
mit maneger chvrzewile man nv di zit vertreip.
wan daz in twang ir minne div gab im diche not
dar vmbe sit der chvene lach vil iaemerliche tot.
itniwoe maere sich hvoben vber rin.
man sagte daz da waere manech scoene magedin.
der gedaht im eine erwerben gvnther der kvnech gvot
da von begvnde dem rechen vil sere hohen der mvot.
e kvneginne gesezen vber se
ir geliche enheine man wesse ninder me.
div was vnmazen scoene vil michel was ir chraft
si scoz mit snelln degenen vmb minne den scaft.
den stein den warf si verre dar nach si witen spranch
swer ir minne gerte der mvose ane wanch.
driv spil an gewinnen der frovwen wol geboren
gebrast im an dem einem er hete daz hovbet sin verloren.
des het div ivnchfrovwe vnmazen vil getan
daz gehorte bi dem rine ein riter wolgetan.
der wande sine sinne an daz scoene wip
dar vmbe mvosen helede sit verliesen den lip.
do sprach der vogt von rine ich wil nider an den se
hin ce prvnhilde swi es mir erge.
ich wil dvrch ir minne wagen minen lip
den wil ich verliesen sine werde min wip.
daz wil ich widerraten sprach do sivrit
ia hat div kvneginne so vreisliche sit.
swer vmb ir minne wirbet daz ez im hohe stat
des mvget ir der reise habn waerlichen rat.
so wil ih iv daz raten sprach do hagene
ir bittet sivride mit iv ce tragene.
di vil starchn swaere - daz ist nv min rat -
sit im daz ist so chvendech wi ez vm prvenhilde stat.
er sprach wil dv mir helfen edel sivrit
werbn die minnechlichen tvostv des ich dich bit.
vnd wirt mir ceime trvote daz minnechliche wip
ich wil dvrch dinen willen wagen ere vnd lip.
es antwrte sivrit der sigmvndes svn
gistv mir dine swester so wil ich ez tûn.
di scoenen chrimhilde ein kvneginne her
so ger ich deheines lônes nach minen arbeiten mer.
daz lob ich sprach do gvnther sivrit an dine hant.
vnd chvmt div scoene prvenhilt her in dizze lant
so wil ich dir ce wibe mine swester gebn.
so mahtv mit der scoenen immer vroeliche lebn.
des sworen si do eide di rechen vil her
des wart ir arbeiten verre deste mer.
ê daz si di frovwen brahten an den rin
des mvsen di vil chvenen sit in grozen sorgen sin.
sivrit der mvose fveren di kappen mit im dan
di der helt vil chvene mit sorgen gewan.
ab eime getwerge daz hiez albrich
sich bereiten zvo der verte di rechen chven vnd rich.
also der starche sivrit di tarnkappen trvoch
so het er dar inne chrefte genvoch.
wol zwelf manne sterche zvo sin selbes lip
er warp mit grozen listen daz vil herliche wip.
ovch was div selbe tarnhût also getan
daz dar inne worhte ein ieslicher man.
swaz er selbe wolde daz in doch niemen sach
svss gewan er prvenhilde da von im leide geschach.
nv sag mir degen sivrit ê daz min vart erge
daz wir mit wollen ern chomn an den se.
svlen wir iht rechen fveren in prvenhilde lant.
drizech tvsent degene di werdent sciere besant.
swie vil wir volches fveren sprach aber sivrit
ez pfligt div kvneginne so vreislicher sit.
di mvosen doch ersterben von ir vbermvot
ich sol ivch baz bewisen degen chvene vnd gvot.
wir svln in rechen wise ce tal varen den rin
die wil ich dir benennen di daz svlen sin.
selbe vierde degene varn wir an den sê
so erwerbn wir di frovwen swie ez vns darnach erge.
der gesellen bin ich einer daz ander soltv wesn.
der dritte daz si hagene - wir mvgen wol genesen -
der vierde daz si danchwart der vil chvene man.
vns endvrfen andr tvosent mit strite nimmer bestan.
div maere wess ich gerne sprach der kvnech do
ê daz wir hinnen fveren des waere ich harte vro.
waz wir chleider solden vor prvenhilde tragn
div vns da wol gezaemn daz svlt ir gvnthere sagn.
wat die aller besten di ieman bevant
die treit man zallen citen in prvenhilde lant.
des svlen wir richiv chleider vor der frovwen tragn
daz wirs iht haben scande so man div maere hoere sagen.
sprach der degen gvoter so wil ich selbe gan
zvo miner lieben mvoter ob ich erbitten chan.
daz vns ir scoenen meide helfen prveuen chleit
di wir tragn mit ern fver di herlichen meit.
do sprach von tronege hagne mit herlichen siten
waz welt ir iwer mvoter soelher dienste biten.
lat iwer swester hoeren wes ir habet mvot
so wirdet iv ir dienest zvo dirre hovereise gvot.
do enbot er siner swester daz er si wolde sehn
vnd ovch der degen sivrit ê daz was gescehn.
do het sich div scoene ce wnsche wol gechleit
daz chomn der vil chvenen daz was ir maezliche leit.
nv was ovch ir gesinde gezieret als im zam
di fversten chômn beide do si daz vernam.
do stvont si von dem sedele mit zvehten si do gie
da si den gast vil edele vnd ovch ir brvoder enpfie.
willechomn si min brvoder vnd der geselle sin.
div maere ich wiste gerne so sprach daz magedin
waz ir herrn woldet sit ir ce hove gat
daz lazet ir mich hoeren wi ez iv edelen rechen stat.
do sprach der kvnech gvnther frovwe ich wilz iv sagn
wir mvezzen michel sorgen bi hohem mvote tragn.
wir wellen hoefscen riten verre in vremdiv lant
wir solten zvo der reise haben cierlich gewant.
nv sizzet lieber brvoder sprach daz kvneges kint
vnd lat mich rehte hoeren wer di frovwen sint.
der ir da gert mit minnen in ander chvnege lant
di ûz erwelten beide nam div frovwe bi der hant.
do gie si mit in beiden da si ê da saz
vof matrazze div vil richen - ich wil wol wizen daz -
geworht von gvoten bilden mit golde wol erhabn.
si mohten bi den frovwen gvote chvrzwile habn.
friwentliche bliche vnd gvotlichez sehn
des mohte da in beiden harte vil gescehn.
er trvoch si ime hercen si was im so der lip
sit wart div scoene chrimhilt des starchen sivrides wip.
do sprach der kvnech riche vil liebiv swester min
ane dine helfe chvnd ez niht gesin.
wir wellen chvrzwilen in prvenhilde lant
da bedorften wir ce habene vor frovwen herlich gewant.
do sprach div ivnchfrovwe vil lieber brvoder min
swaz der minen helfe dar an chan gesin.
des bring ich ivch wol innen daz ich iv bin bereit
versagt iv ander iemen daz waere chrimhilde leit.
ir svlt mich riter edele niht sorgende biten.
ir svlt mir gebieten mit herlichen siten.
swaz iv von mir gevalle des bin ich iv bereit
vnt tvon ez willechliche sprach div wnnechlichiv meit.
wir wellen liebeiv swester tragn gvot gewant
daz sol helfen prveuen iwer edeliv hant.
des volziehen iwer magede daz ez vns rehte stat
wand wir der verte han deheiner slahte rat.
do sprach div ivnchfrovwe nv merchet waz ich sage
ich han selbe siden nv scaffet daz man trage.
gesteine vns ûf den scilden so wrchen wir div chleit
des willen was do gvnther vnd ovch sivrit bereit.
wer sint die gesellen sprach div kvnegin
di mit iv gechleidet ce hove svlen sin.
er sprach ich selbe vierde zwene mine man
danchwart vnd hagene svln ce hove mit mir gan.
ir svlt vil rehte merchen waz ich iv frovwe sage
daz ich selbe vierde ce vier tagen trage.
ie drier hande chleider vnd also gvot gewant
daz wir ane scande rûmen prvenhilde lant.
mit gvotem vrlovbe di herrn schieden dan
do hiez ir ivnchfrovwen drizech meide gan.
ûz ir chemnaten chrimhilt div kvnegin
di zvo soelhem werche heten groezlichen sin.
die arabischen siden wiz also der snê.
vnt von zazamanch der gvoten grven alsam der chle.
dar in si leiten steine des wrden gvotiv chleit
selbe sneit si chrimhilt div vil herliche meit.
von vremder vissce hivten bezoch wolgetan
ce sehene vremden livten swaz man der gewan.
die dachten si mit siden so si se solden tragn
nv hoeret michel wnder von der liehten waete sagn.
von marroch voz dem lande vnd ovch von lybian
die aller bestn siden di ie mer gewan.
deheines kvnegs chvenne der heten si genvoch
wol lie daz scinen chrimhilt daz si in holden willen trvoch.
sit si der hohen verte heten nv gegert
haermine vedern di dvhten si vnwert.
pfellel dar ob lagen swarz alsam ein chol
daz noch snellen heleden stvende in hohgeciten wol.
voz arabischem golde vil gesteins scein
der frovwen unmvoze div newas niht chlein.
inre siben wochen bereiten si div chleit
do was ovch ir gewaefen den gvoten rechen bereit.
do si bereitet warn do was in ûf den rin
gemachet flizechlichen ein starchez sciffelin.
daz si tragen solde vol nider an den sê
den edelen ivnchfrovwen was von arbeiten we.
do sagte man den rechen in waeren nv bereit
div si da fveren solden ir zierlichen chleit.
also si da gerten daz was nv getan
done wolden si niht langer bi dem rine bestan.
nach den hergesellen wart ein bote gesant
ob si wolden scovwen niwez ir gewant.
ob ez den helden waere ce chvrz vnd ovch ze lanch
ez was in rehter maze des sagten si den frovwen danch.
fver alle di si chomn di mvosen in des iehn
daz si cer werlde heten bezers niht gesehn.
des mohten si se gerne da ze hove tragn
von bezer rechen waete chvnde niemn niht gesagn.
vil groezliche danchen wart do niht verdeit
do gerten vrlovbes di helde vil gemeit.
in riterlichen zvhten di herrn taten daz
des wrden liehtiv ovgen von wein trveb vnd naz.
si sprach vil lieber brvoder ir moehtet noh bestan
vnt wrbet ander frovwen - daz hiez ich wol getan -
da iv so sere enwage stvende niht der lip.
ir mvgt hie naher vinden ein also hoch geborn wip.
ich waen in sagt ir herce daz in da von geschach
si weinten al geliche swaz iemn gesprach.
ir golt in vor den brvesten wart von trahen sal
di vielen in genote von den ovgen hin ce tal.
si sprach herre sivrit lat iv bevolhen sin
ûf triwoe vnd ûf genade den lieben brvoder min.
daz im iht gewerre in prvnhilde lant
daz lobte der vil chvene in frovn chrimhilde hant.
do sprach der degen riche ob mir min lebn bestat
so svlt ir aller sorgen frovwe habn rat.
ich bringen iv gesvnden her wider an den rin
daz wizet sicherlichen im neich daz scoene magedin.
er golt varwen scilde man trvog in vof den sant
vnd braht in zvo zin allez ir gewant.
ir ross hiez man in ciehen si wolden riten dan
da wart von scoenen frovwen vil michel weinen getan.
do stvonden in den venstern div minnechlichen chint
ir sciff mit dem segele daz rvort ein hoher wint.
di stolzen hergeselln di sazen ûf den rin
do sprach der kvnech gvnther wer sol nv sciffmeister sin.
daz wil ich sprach sivrit ich chan ivch vf der flvot
hinnen wol gefveren daz wizzet helde gvot.
di rehten wazerstrazen di sint mir wol bechant
si scieden vroelichen voz der bvrgonden lant.
sivrit do balde eine scalten gewan
von stade begvnde schieben der chreftige man.
gvnther der chvene ein rvoder selbe nam
do hvoben sich von lande di snellen riter lobesam.
si fvorten riche spise dar zvo vil gvoten win
den besten den man chvnde vinden vmben rin.
ir ross div stvonden scone si heten gvot gemach
ir sciff daz gie vil ebene vil lvzel leides in gescach.
ir vil starchen segelseil div wrden in gestraht.
si fvoren zweinzech mile ê daz ez wrde naht.
mit eime gvotem winde nider gegn dem sê
ir starchez arbeiten tet sit den hohgemvoten wê.
an dem zwelften morgen - so wir hoeren sagen -
heten si di winde verre dan getragen.
gegen isensteine in prvnhilde lant
daz was ir deheinem niwan sivride erchant.
o der kvnec gvnther so vil der bvrge sach.
vnd ovch di witen marche wie balde er do sprach
sagt mir friwent sivrit ist iv daz bechant
wes sint dise bvrge vnd ovch daz herliche lant.
des antwrte sivrit ez ist mir wol bechant
ez ist prvnhilde livte vnd lant.
vnd isenstein div veste als ir mich hortet iehn
da mvget ir noch hivte vil scoener frovwen gesehn.
vnt wil iv helden raten ir habt einen mvot
ir ieht geliche ia dvnchent ez mich gvot.
swenne wir noch hivte fvr prvnhilde gan
so mvezen wir mit sorgen vor der chvneginne stan.
o wir di minnechlichen bi ir gesinde sehn
so svlt ir helde maere wan einer rede iehn.
gvnther si min herre vnd ich si sin man
des er da hat gedingen daz wirt allez getan.
des waren si bereite swaz er si loben hiez
dvrh ir vbermvete ir deheiner ez niht liez.
si iahen swes er wolde da von in wol gescach
do der kvnech gvnther di scoenen prvnhilde sach.
iane lob ihz niht so verre dvrch die liebe din
so dvrch dine swester daz scoene magedin.
div ist mir sam min sele vnd so min selbes lip
ich wil daz gerne dienen daz si werde min wip.
s... was ir sciff gegan.
der bvrge also nahen do sah der kvnec stan.
oben in den venstern vil manege scoene meit
daz er ir niht erchande daz was gvnthere leit.
er vragte sivride den gesellen sin
ist iv daz iht chvende vmb disiv magedin.
di dort her nider scovwent gein vns vf di flvt
swi ir herre heize si sint vil hohe gemvot.
o sprach der herre sivrit nv svlt ir tovgen spehn
vnder den ivnchfrovwen vnd svlt mir danne iehn.
welhe ir nemen woldet hetet irs gewalt
daz tvon ich so sprach gvnther ein riter chven vnd balt.
so sihe ich ir eine in ienem venster stan
in snêwizer waete div ist so wolgetan.
di welent miniv ovgen dvrch ir scoenen lip
ob ich gewalt des hete si mvese werden min wip.
dir hat erwelt vil rehte diner ovgen shin
ez ist div edel prvnhilt daz shone magdin.
nach der din herce ringet der sin vnt ovch der mvt
elliv ir gebaerde div dvhte gvntheren gvt.
do hiez div kvneginne vz den venstern gan
ir herliche maegde sin solden da niht stan.
den vremden an ce sehene des waren si bereit
waz do di vrowen taten daz ist vns sider ovch geseit.
gegen den vnchvnden strichen si ir lip
des ie site heten div wetlichen wip.
an div engen venster chomen si gegan
da si di helde sahen daz wart dvrch schowen getan.
ir waren niwan viere di chomen in daz lant
sifrit der chvone ein ros zoch vf den sant.
da sahen dvrch venster div waetlichen wip
des dvhte sich getiwert des kvnech gvntheres lip.
er habt im da bi zovme di zierlichen march
gvot vnt schone vil michel vnt vil starch.
vnz der chvnich gvnther in den satel gesaz
also diente im sifrit - des er doch sit vil gar vergaz.
do zoch er ovch daz sine von dem schiffe dan
er het solhen dienest vil selten ê getan.
daz er bi stegereife gestvnde helde mer
daz sahen dvrch div venster di vrowen schon vnt her.
reht in einer maze den helden vil gemeit
von sneblancher varwe ir ros vnt ovch ir chleit.
waren vil geliche ir schilde wol getan
di lvhten von den handen den vil waetlichen man.
ir setel wol gesteinet ir fvrbvge smal -
si riten herliche fvr prvnhilde sal -
dar an hiengen schellen von liehtem golde rot.
si chomen zv dem lande als ez ir ellen gebot.
mit spern niwe sliffen mit swerten wol getan
div vf di sporn giengen den waetlichen man.
di fvrten di vil chvnen scharpf vnt breit
daz sach alliz prvnhilt div vil herliche meit.
mit in chomen do danchwart vnt ovch hagene
wir horen sagen maere wi di degene.
von rabenswarcer varwe trvogen richiv chleit
ir schilde waren schone michel gvt vnt breit.
von india dem lande man sah si steine tragen
do chos man an ir wete vil herliche wagen.
si liezen ane hvte ir schiffel bi der flvot
svs riten zv der bvrge di helde chvne vnt gvt.
sehs vnt ahzech tvrne si sahen drinne stan
dri palas wite vnt einen sal wol getan.
von edelem marmelsteine grvne alsam ein gras
dar inne selbe prvnhilt mit ir ingesinde was
div bvrch was entslozzen vil wite vf getan.
do lieffen in engegene di prvnhilde man
vnt enpfiengen dise geste in ir vrowen lant.
ir ros hiez man behalten vnt ir schilde von der hant
do sprach ein chameraere ir svlt vns geben div swert
vnt ovch di liehten brvnne des sit ir vngewert.
sprach von tronge hagene wir wellens selbe tragen.
do begonde im sifrit da von div rehten mere sagen
man pfliget in dirre bvrge - daz wil ich iv sagen -
daz neheine geste hie waffen svlen tragen.
nv lat si tragen hinnen daz ist wol getan
des volgete vil vngerne hagen gvntheres man.
man hiez den gesten schenchen vnt shvf in gemach
vil manigen snellen rechen man da ce hove sach
in fvrstlicher waete allenthalben gan.
do wart vil michel schowen an di chvnen getan.
do wart vrowen prvnhilde gesaget mit maeren
daz vnchvnde rechen da chomen waeren.
in herlicher waete gevlozen vf dem flvt
da von begonde vragen div magt shone vnt gvt.
ir svlt mich lazzen horen sprach div chvnegin
wer di vil vnchvnden rechen mvgen sin.
di in miner bvrge so herliche stan
vnt dvrch welhes liebe di helde her gevarn han.
do sprach ein ir gesinde vrowe ich mach wol iehen
daz ich ir deheinen nie mer habe gesehen
want geliche sifride einer darvnder stat.
den svlt ir wol enpfahen daz ist mit triwen min rat.
der ander der gesellen der ist so lobelich
op er gewalt des hete wol waer er ein chvnich rich.
op witen fvrsten landen vnd maht er div gehan
man siht in bi den andern so rehte herliche stan.
der dritte der gesellen der ist so grivlich
vnt doch mit schonem libe chvneginne rich.
von swinden sinen blichen der er so vil getvt
er ist in sinen sinnen ich waene grimme gemvt.
der ivngeste dar vnder der ist so lobelich
magtlicher zvohte sihe ich den degen rich.
mit gvotem gelezze so minnechliche stan
wir mohtenz alle fvrhten hete im hi iemen iht getan.
swi plide er pflege der zvhte vnd swi shone si sin lip
er mohte wol erweinen vil waetlichiv wip.
swenner begonde zvrnen sin lip ist so gestalt
er ist in allen tvgenden ein degen chvne vnd balt.
do sprach div chvneginne nv brinch mir gewant
vnt ist der starche sifrit chomen in diz lant.
dvrch willen miner minne ez gat im an den lip
ich fvrhte in niht so sere daz ich werde sin wip.
prvnnhilt div schone wart schiere wol gechleit
do giench mit ir dannen vil manich schoniv meit.
wol hvndert oder mere geciert was ir lip
ez wolden sehen di geste div vil waetlichen wip.
da mit giengen degene da vz islant.
di prvnnhilde rechen di trvgen swert enhant.
fvmpf hvndert oder mere daz was den gesten leit
do stvnden von dem saedele di helde chvne vnt gemeit.
do div chvneginne sifriden sach.
nv mvget ir gerne horen wi div magt sprah
sit willechomen sifrit her in diz lant
waz meinet iwer reise gerne het ich daz bechant.
vil michel iwer genade min vrov prvnnhilt
daz ir mich gervchet grvzen fvrsten tohter milt.
vor disem edelen rechen der hie vor mir stat
wand er ist min herre der eren het ich gerne rat.
er ist geborn von rine waz sol ich dir sagen mer
dvrch di dine liebe sin wir gevarn her.
der wil dich gerne minnen swaz im da von geschit
nv bedenches dich bezite min herre erlazet dich es niht.
er ist geheizen gvnther vnt ist ein chvnich her
erwrbe er dine minne ern gerte nihtes mer.
ia gebot mir her ce varne der reche wolgetan
moht ich es im geweigert han ich het iz gerne verlan.
si sprach ist er din herre vnt bistv sin man
div spil div ich im teile getar er div bestan.
behabt er des meisterschapft so wird ich sin wip
vnt ist daz ich gewinne ez get iv allen an den lip.
do sprach von tronege hagene frowe lat vns sehen
iweriv spil div starchen ê daz iv mvste iehen.
gvnther min herre da mvst iz herte sin
er trwet wol erwerben ein also schone magedin.
den stein schol er werffen vnt springen dar nach
den gere mit mir shiezen lat iv sin niht ce gach.
ir mvget wol hie verliesen di ere vnd ovch den lip
des bedenchet ivch vil ebene sprach daz minnechliche wip.
sifrit der vil chvne zv dem kvonege trat.
allen sinen willen er in reden bat.
gegen der chvneginne er solde an angest sin
ich sol ivch wol behivten vor ir mit den listen min.
do sprach der chvnech gvnther chvneginne her
nv teilet swaz ir gebietet vnt waeres dannoch mer.
daz bestvnde ich allez dvrch iwern schonen lip
min hovbet wil ich verliesen irn werdet min wip.
do div chvneginne sine rede vernam
des spils bat si gahen als ir do gezam.
si hiez ir gewinnen ce strite gvt gewant
eine prvnne rotes goldes vnt einen gvoten schildes rant.
ein waffenhemde siden daz leit an div meit
daz in deheinem strite waffen nie versneit.
von pfellel vzer lybia ez was vil wol getan
von porten lieht gewrhte sach man schinen dar an.
di zit wart disen rechen mit gelfe vil gedrevt
danchwart vnt hagene di waren vngefrevt.
wi iz dem chvnege ergienge des sorgete in der mvt
si dahten vnser reise div ist vns rechen niht ce gvt.
di wile was ovch sifrit der waetliche man
ê iz iemen erfvnde in daz schif gegan.
da er sine tarnkappen verborgen ligen vant
dar in slovf er vil schiere do was er niemen bechant.
er ilte hin widere do vant er rechen vil
da div chvneginne teilte ir hohen spil.
dar gi er tovgenliche von listen daz geschach
alle di da waren daz in da niemen ensach.
der rinch der was beceiget daz spil solde geschen.
vor manigem chvnen rechen di daz solden sehen -
mer danne siben hvndert di sah man waffen tragen -
swem an dem spil gelvnge daz erz di helden solde sagen.
do was chomen brvnnhilt gewaffent man di vant
sam ob si solde striten vmb elliv chvniges lant.
ia trvch si ob den siden vil manigen goldes zein
ir minnechliche varwe dar vnder vil herliche schein.
do chom ir gesinde di trvgen dar cehant
von al rotem golde einn schildes rant.
mit stahele herte spangen vil michel vnt breit.
dar vnder spilen wolde div minnechlichiv meit.
der vrowen schiltvezel ein edel porte was
dar vffe lagen steine grvne sam ein gras.
der lvhte maniger hande mit schine wider daz golt
er mvste wesen vil chvne dem div vrowe wrde holt.
der schilt was vnder bvkeln - als vns daz ist gesaget -
wol drier spannen diche den solde tragen div maget.
von stahel vnt ovch von golde rich er was genvch
den ir chamaeraere selbe vierde chvme trvch.
also der starche hagene den schilt dar tragen sach
mit grimmigem mvte der helt von tronege sprach.
wa nv chvnich gvnther wie vliese wir den lip
der ir da gert ce minnen div ist des tivels wip.
vernemt noch von ir waete der haete si genvch
von azagovch der siden einen waffenroch si trvch.
edel vnt riche ab des varwe schein
von der chvneginne vil manich herlicher stein.
do trvch man der vrowen vil swaere vnd groz
einen ger vil scharpfen den si alle cite schoz.
starch vnt vngefvge michel vnt breit
der ce sinen ecken vil harte vreislichen sneit.
von des geres swere horet wnder sagen
wol vierdehalbiv messe was dar zv geslagen.
den trvgen chvme drie brvnhilde man
gvnther der edele vil harte sorgen began.
er dahte in sinem mvte waz sol diz wesen
der tivel vz der helle wi chvnd er da vor genesen.
wer ich ce bvrgenden mit dem lebene min
si mvste hie lange vri vor miner minne sin.
do sprach hagen brvder der chvene danchwart
mich riwet innechlichen disiv hovevart.
nv hiezen wir ie rechken wi verliese wir den lip
svln vns in disen landen nv vberwinden div wip.
mich mvet daz harte sere daz ich chom in diz lant
vnt haete min brvder hagene sin waffen an der hant.
vnt ovch ich daz mine so mohten sampfte gan
mit ir vebermvete alle prvnnhilde man.
daz wizzet sicherlichen si soldenz wol bewarn
vnt haet ich tvsent eide ce einem vride gesworn.
ê daz ich sterben saehe den lieben herren min
ia mvese den lip verliesen daz vil schone magedin.
wir solden vngefangen wol rvomen diz lant
sprach do sin brvoder hagene vnt heten wir daz gewant.
des wir ce der not bedvrffen vnt ovch div swert vil gvt
so wrde wol gesenpftet der starchen vrowen vbermvt.
wol hort div maget edele waz der daegen sprach
mit smilendem munde si veber ahsel sach.
nv er dvnche si so chvene so traget in ir gewant
ir vil scharpffen waffen gebet den recken an di hant.
do si div swert gewnnen also div maget gebot
der vil chvne danchwart vor vrevden wart vil rot.
nv spilen swes si wellen sprah der vil snelle man
gvnther ist vmbetwngen sit daz wir vnser waffen han.
div prvnnhilde sterche vil grozliche schein
man trvch ir zv dem ringe einen swaeren stein.
groz vnt vngefvge vil michel vnt wêl
in trvgen chvme zwelfe helde chvne vnt snel.
den warf si zallen ziten do si den ger vershoz
der bvrgenaere sorge wrden harte groz.
waffen do sprach hagene waz hat der kvnich ce trvt
ia sol si in der helle sin des vebeln tivels brvt
an vil wizzen armen si di ermel want.
si begonde vazzen den schilt an der hant.
den ger si hoch zvchte do giench iz an den strit
gvnther vnt sifrit di vorhten prvnnhilde nit.
vnt waere im sifrit niht ce helffe chomen
so hete si dem chvnige sinen lip benomen.
er gie dar tovgenliche vnt rvrt im sine hant
gvnther sine liste vil sorchenlich ervant.
waz hat mich gervret dahte der chvne man
do sach er allenthalben vnt vant da niemen stan.
er sprach ich pinz sifrit der liebe vrivnt din
vor der chveneginne soltv gar an angest sin.
den shilt gip mir von hende vnt laze mich den tragen
vnt merche rehte waz dv mich hores sagen.
nv hab dv di gebaere div werch wil ich began
do er in reht erchande ez was im liebe getan.
nv hil dv mine liste dine soltv niemen sagen
so mach div chvneginne vil lvecel iht beiagen.
an dir deheines rvomes des si doh willen hat
nv sihtv wi div vrowe vor dir vnsorchlichen stat.
do shoz vil chrepftechliche div herlichiv meit
vf einen schilt niwen michel vnt breit.
den trvch an siner hende daz sigelinde chint
daz fiwer spranch von stahele als ez waete der wint.
des starchen geres snide al dvrch den schilt gebrach
daz man di fiwer lovgen vz den ringen sach.
des shvzzes beide strvochten di crepftigen man
wan div tarnkappe si waeren tote da bestan.
sifride dem vil chvenen - von munde brast daz plvt
vil balde spranch er widere do nam der helt gvt.
den ger den si geshozzen haete dem helde dvrch den rant
den frvmte ir do hin widere des starchen sifrides hant.
er dahte ich wil niht schiezen daz schone magedin
er cherte des geres snide hinder den rvcke sin.
mit der gerstangen er shoz vf ir gewant
daz ez erchlanch vil lvote von siner ellenthaften hant.
daz fiwr stovp vz ringen alsam ez tribe der wint
den shuz den shoz mit ellen daz sigmvndes chint.
sine moht mit ir crefpten des shvzes niht gestan
ezen haete der chvnich gvnther triwen niemer getan.
prvnnhilt div schone vil balde si vf gespranch
gvnther ritter edele des shvzzes habe danch.
si want er hetez mit siner chrapft getan
ir was dar nach geslichen ein verre crehftiger man.
do gie si hin vil balde vil zornech was ir mvt
den stein hvop vil hohe div edel magt gvt.
si swanch in crepftechliche vil verre von der hant
do spranch si nach dem wrffe ia erclanch ir allez ir gewant.
der stein der was gevallen wol zwelf clafter dan
den wrf den brach mit sprvnge div maget wolgetan.
dar gie der herre sifrit da der stein gelach
gvnther in do wegte der helt in werffene pflach.
sifrit der was chvne vil crepftech vnt vil lanch
den stein den warf er verrer dar zv er witer spranch.
von sinen schonen listen er hete crapft genvch
daz er mit dem sprvnge den chvnich gvnthere doh truch.
der sprvnch der was ergangen der stein der was gelegen
do sach man ander niemen wan gvnther den degen.
prvnnhilt div schone div wart in zorne rot
sifrit haete geverret des chvnich gvntheres tot.
zv zir ingesinde ein teil si lvte sprach
do si gvntheren cent des ringes wol gesvnden sach.
vil balde chvmt her naher ir mage vnt mine man
ir svlt dem chvnige gvnther alle wesen vndertan.
do leiten di vil chivnen div waffen von der hant
si bvten sich ce fvzen vz bvrgvnden lant.
gvnther dem richen vil manich chvene man
si wanten daz er haete div spil mit siner crapf getan.
er grvztes minnechliche ia was er tvgende rich
do nam in bi der hende div magt lobelich.
si erlovbte im daz er da solde haben gewalt
des frevte sich do hagene der daegen chvne vnt balt.
si bat den ritter edele mit ir dannen gan
in den palas witen also daz wart getan.
do erbot man ez den recken mit dienste baz
danchwart vnt hagene di mvsenz lazen ane haz.
sifrit der snelle wise was genvch
sine tarenkappen er abe behalten trvch.
do gie er hine wider da manich vrowe saz.
er sprach zv dem chvnige vnt tet vil wisliche daz
wes pitet ir min herre wan beginnet ir der spil
der iv div chvneginne teilet also vil.
vnt lat vns balde schowen wi div sin getan
sam ers niht enwesse gebarte der listege man.
do sprach div chvniginne wi ist daz geschen
daz ir habt her sifrit der spil niht gesehen.
div hie hat errvngen div gvntheres hant
des antwrte in hagene vzer bvrgvnden lant.
er sprach da hete ir vns vrowe betrivbet den mvt
do was bi dem scheffe sifrit der helt gvt.
do der vogt von rine div spil iv an gewan
des ise ez im vnchvnde sprach der gvntheres man.
do wol mich dirre maere sprach sifrit der daegen
daz iwer hochvart ist also hie gelaegen.
daz iemen lebet der iwer meister mvege sin
nvo svlt ir magt edele vns hinnen volgen an den rin.
do sprach div wolgetane des enmach niht ergan
ez mvezen ê bevinden mage vnt mine man.
iane mag ich also lihte gervmen minvo lant.
di mine besten frivnde werden ê besant.
do wol mich dirre maere sprach sifrit der daegen.
si besande ir vrivnde mage vnd man
di bat si ce isensteine chomen vnerwant
vnt hiez in allen gaeben rich vnt herlich gewant.
si ritten taegeliche spate vnt vrv
der prvnnhilde bverge scharhaft zv.
iara ia sprach hagene waz haben wir getan
wirr ebeiten hie vil vebele der schonen prvnnhilde man.
so si nv mit ir chrepfte choment in daz lant
der chvneginne wille ist vns vnbechant.
waz ob si also zvrnet daz wir sin verlorn
so ist vns div magt edele ce grozzen sorgen geborn.
do sprach der starche sifrit daz sol ich vndersten
des ir da habt sorge des laz ich niht ergen.
ich sol iv helffe bringen her in diz lant
vil erwelten rechen die iv noch nie wrden bechant.
ir svlt nach mir niht vragen ich wil hinnen varn
got mvez iwer ere di zit wol bewarn.
ich chvm schiere wider vnt bringe tvsent man
der aller besten daegene der ich ie chvende gewan.
one sit et niht ce lange sprach der chvenich do
wir sin iwerr helffe vil pillichen vro.
er sprach ich chvm wider in vil chvrcen tagen
daz ir mich habt gesendet daz svlt ir prvnnhilde sagen.
dannen gie do sifrit cer porten vf den sant
in siner tarnkappen da er ein schiffel vant.
dar an so stvnt vil tovgen daz sigemvndes chint
er fvrt ez balde dannen alsam ez wete der wint.
den schefmeister sach niemen daz schiffel sere vloz
von sifrides crepften di waren also groz.
si wanden daz ez fvrte ein svnder starcher wint
nein ez fvrte sifrit der schonen sigelinden chint.
bi des tages citen vnt in der einen naht
chom er ce einem lande mit grozlicher maht.
wol hvndert langer raste vnt dannoch paz
di hiezen nibelvnge da er den grozen shaz besaz.
der helt der fvr aleine vf einen wert vil breit
daz shif gebant vil balde der ritter vil gemeit.
er gie zv einem berge dar vf ein bvrch stvnt
vnt svchte herberge so di wegemveden tvnt.
do chom er fvr di porten verslozzen im div stvnt
ia hvten si ir eren so noch di livte tvnt.
anz tor begvnde bozen der vnchvnde man
daz was wol behivtet do vant er innerthalben stan.
einen vngefvegen der der bvrge pflach
bi dem zallen citen sin geweffen lach.
der sprach wer ist der bozet so vaste an daz tor
do wandelt sine stimme der herre sifrit da vor.
er sprach ich pin ein recke nvo entslivz vf daz tor
ich erzvorne ir etslichen noch hivte da vor.
der gerne sampfte laege vnt hete sin gemach
daz mvete den portnaere do daz her sifrit gesprach.
nv hete der rise chvene sin gewaeffen an getan
sinen helm vf sin hovbt der vil starche man.
den schilt vil balde zvhte daz tor er vf do swief
wi reht grimmechlichen er an sifriden lief.
wi er getorsze wechen so manigen chvenen man
da wrden slege swinde von siner hant getan.
do begond im shaermen der herliche gast
do shvf der portnaere daz sin gespenge cebrast.
von einer isenstangen des gie dem helde not
ein teil begonde fvrhten sifrit den tot.
do der portnaere so crepftechliche slvch
dar vmbe was im waege sin herre sifrit genvch.
si striten also sere daz al div bvrch ershal
do hort man daz diezen in nibelvnges sal.
er twanch den portnaere daz er in sit gebant
div mêre wrden chvnde in al nibelvnge lant.
do hort daz grimme striten verre dvrch den berch
albrich der vil chvene ein wildiz getwerch.
er waffende sich balde do lief er da er vant
disen gast vil edelen da er den risen gebant.
albrich was vil grimme starch was er genvch
helm vnd ringe er an dem libe trvch.
vnt eine geisel swaere von golde an siner hant
do lief er harte snelle da er sifriden vant.
siben chnoffe swaere di hiengen vor dar an
da mit er vmb der hende den schilt dem chvenem man.
slvch so pitterlichen daz im des vil cebrast
des libes chom in sorge do der waetliche gast.
den sherm er vor der hende gar cebrochen swanch
do stiez er in di sheiden ein waffen daz was lanch.
den sinen chameraere wold er niht slahen tot
er shonte siner zvehte als im div tvgent daz gebot.
mit starchen sinen handen lief er albrichen an
do viench er bi dem parte den altgrisen man.
er zogten vngefvege daez er lvte schre
zvht des ivngen heldes div tet albriche we.
lvte rief der chvene lat mich genesen
vnt moeht ich iemens eigen an einen recken wesen -
dem swre ich des eide ich waer im vndertan -
ich dient iv ê ich stverbe sprach der listige man.
er bant ovch albrichen alsam den risen e
di sifrides creffte taten im vil we.
daz getwerch begonde vragen wi sit ir genant
er sprach ich haeize sifrit ich wand ich waeriv wol bechant.
so wol mich dirre maere sprach albrich daz getwerch
nv han ich wol erfvnden div degenlichen werch.
daz ir von waren shvlden mvegt landes herre wesen
ich tvn swaz ir gebietet daz ir mich lazet genesin.
do sprach der herre sifrit ir svlt balde gan
vnt bringet mir der rechen der besten di wir han.
tvsent nibelvnge daz mich di hi gesehen
warvmbe er do des gerte des hort in niemen veriehen.
dem risen vnt albriche loset er div bant
do lief albrich balde da er di recken vant.
er wachte sorgende der nibelvnge man.
er sprach wol vf ir helde ir svlt ce sifride gan
si sprvngen von den betten vnt waren vil bereit
tvsent ritter snelle wrden wol gecleit.
si giengen da si fvnden sifriden stan
da wart ein shone grvzen ein teil mit werchen getan.
vil chercen was enzvendet man shancte im lvtertranch
daz si shiere chomen er sagts in allen danch.
er sprach ir svlt von hinnen mit mir vber flvt
des vant er vil bereite di helde chven vnt gvt.
wol drizech hvndert recken di waren shiere chomen
vz den wrden der besten tvsent do genomen.
den brahte man ir helme vnt ander ir gewant
want er si fveren wolde in daz prvnnhilde lant.
er sprach ir gvte ritter daz wil ich iv sagen
ir svlt vil richiv chleider da ce hove tragen.
want vns da saehen mvezen vil minnechlichiv wip
dar vmme svlt ir zieren mit gvter waete den lip.
an einen morgen frw hvoben si sich dan
waz sneller geverten sifrit do gewan.
si fvrten ros div gvten vnt herlich gewant
si chomen ritterliche in daz prvnhilde lant.
do stvenden in den cinnen div minnechlichiv chint
do sprach div chveneginne weiz iemen wer di sint.
di ich dort sihe vliezen so verre vf dem se
si fverent segle riche di sint noch wizer danne der sne.
do sprach der chvenich von rine ez sint mine man
di het ich an der verte hi nahen bi verlan.
di han ich besendet di sint nv vrove chomen
der herlichen geste wart vil groze war genomen.
do sah man sifride vor in einem shepffe stan
in herlicher waete vnde ander manigem man.
do sprach div chveneginne her chvonech ir svlt mir sagen
sol ich di geste enpfahen oder sol ich grvezen si verdagen.
er sprach ir svlt engegen in fvor den palas gen
ob wir si gerne sehen daz si daz wol versten.
do tet div chveneginne als ir der chvenich geriet
sifride mit dem grvze si von den andern shiet.
man shvf in herberge vnt behilt in ir gewant
do was so vil der geste chomen in daz lant.
daz si sich allenthalben drvngen in der sharn
do wolden di vil chvenen haeim ce lande varn.
o sprach div chveneginne ich wold im wesen holt
der geteiln chvnde min silber vnt min golt.
min vnt des chveneges gesten des ich so vile han
des antwrte danchwart des chvnich giselheres man.
vil edliv chvneginne lat mich der slvozel pflegen
ich trwe iz so geteilen sprach der chvene degen.
swaz ich erwerbe shande di lat min eines sin
daz er milte waere daz tet der degen shin.
do sich hagenen brvder der sluozel vnderwant
so manige gabe riche gap des heldes hant.
swer einer marche gerte dem wart so vil gegeben
daz di armen alle mvsen vroliche leben.
wol bi hvndert pfvnden gap er ane zal
genvge in richer waete giengen vor dem sal.
di nie da vor getrvgen so herlichev kleit
daz gevriesh div chvnegin ez was ir waerliche leit.
do sprach div vrowe here her chvenich ich hetes rat
daz iwer chameraere mir wil der minen wat.
lazen niht beliben er swendet mir min golt
der iz noch vnderstvende dem wold ich iemer wesen holt.
er git so riche gabe ia waenet des der degen
ich habe gesant nach tode ich wils noch lenger pflegen.
ovch trwe iz wol verswenden daz mir min vater lie
so milten chameraere gewan noch chvneginne nie.
do sprach von tronege hagene vrowe iv si geseit.
ez hat der chvenech von rine golt vnd kleit.
also vil ce gebene daz wir des haben rat
daz wir von hinnen fveren iht der prvnnhilde wat.
nein dvrh mine liebe sprach div kvenegin
lazet et mich erfvellen zweinceh leitschrin.
von golde vnt von siden daz geben sol min hant
so wir chomen veber in daz gvntheres lant.
mit edelem gesteine ladete man div shrin
ir selber chameraere da mite mvsen sin.
sine woldes niht getrwen dem gvntheres man
gvnther vnt hagene dar vmb lachen began.
do sprach div chveneginne wem laz ich miniv lant
div sol ê bestipfften min vnt iwer hant.
do sprach der kvnich edele nv haeizzet her gan
der iv dar zv gevalle den svl wir voget wesen lan.
ein ir hohesten mach div vrowe bi ir sach -
er was ir mvter bruder - zv dem div vrowe sprach.
nv lat ev sin bevolhen mine bverge vnt ovch div lant
si rihten sich cer verte man sach si riten vf den sant.
si fvrte mit ir dannen sehs vnt ahzech wip
dar zv wol hvndert maegde vil shone was in der lip.
sin svomten sich niht langer si wolden gahen dan
di si da heime liezen hey waz der weinen began.
in tvgentlichen zvehten si rvmte ir eigen lant
si chvst ir vrivnt di nahen di si bi ir vant.
mit gvtem vrlovbe si chomen vf den se
zv ir vater lande chom div vrowe nimmer me.
do horte man vf der verte maniger hande spil
aller chvercewile heten si do vil.
do chom in zv ir reise ein rehter wazzerwint
si fvren von dem lande mit vil grozen vrevden sint.
one wolde si den herren niht minnen vf der vart
ez ware ir kvrcewile vnz in ir hus gespart.
ce wormz zv der bvorge ceiner hochgezit
da si vil vrevden riche chomen mir ir helden sit.
do si gevarn waren wol niwen tage
do sprach von tronege hagene nv hoert waz ich iv sage.
wir svmen vns mit den maeren ce wormz an den rin
iwer boten solden nv ce bvrgvnden sin.
do sprach der kvnich gvnther ir habet mir war geseit
vns waere ce der selben verte niemen so bereit.
als ir min frivnt her hagene nv ritet in min lant
di mine hovereise tvt in niemen baz bechant.
des antwrte hagene ich pin niht bote gvt
lat mich pflegen der chamere beliben vf der flvt.
ia wil ich bi den vrowen behivten ir gewant
vnz wir si bringen in der bvrgende lant.
nv pitet sifride fveren di poteshapft
der chan si wol gewerben mit ellenthaffter crapft.
versage er iv di reise ir svlt mit gvten siten
dvrch iwer swester willen der bete in vrivntlichen piten.
er sande nach dem reken der chom do man in vant
er sprach sit wir heim nahen in miniv lant.
old ich poten senden lieben swester min
miner mvter daz nahen an den rin.
des ger ich an ivch sifrit nv leistet minen mvt
daz ich ez iemer diene sprach der degen gvt.
do widerredete iz sifrit der vil chvne man
vnz daz in gvnther sere vlegen began.
er sprach ir svlt riten dvrch den willen min
vnt ovch dvrch crimhilde daz shone magedin.
daz ez mit mir verdiene div herlichiv meit
do daz gehorte sifrit do was der recke vil bereit.
nv enbietet swaz ir wellet des wirt niht verdaget.
ich wil iz gerne werben dvrch di vil shonen meit.
ziwiv sold ich verzihen di ich in hercen han
swaz ir gebietet daz ist alliz getan.
so saget miner mvter vten der chvnegin
daz wir an dirre verte in hohen mvte sin.
lat wizzen mine brvder wi wir geworben han
ir svlt ovch vnser frivnde disiv maere horen lan.
di minen schonen swester di svlt ir niht verdagen
den min vnt prvnnhilde dienest den svlt ir der maegde sagen.
vnt ovch dem gesinde vnt allen minen man
dar nach ie ranch min herce wi wol ich daz verendet han.
vnt sagt oertwine dem liebem naeven min
daz er heizze sidelen ce wormez an den rin.
vnt ander mine mage sol man wizzen lan
ich wil mit prvnnhilde groze hohzite han.
vnt sage miner swester so si daz habe vernomen
daz ich mit miner swester si ce lande chomen.
daz si mit vlize enpfahe di lieben trivtinne min
daz wil ich immer diende vmb crhimhilde sin.
sifrit der herre balde vrlovp genam
von vrovn prvnnhilde als im wol gezam.
vnz allem ir gesinde do reit aer an den rin
ez chvnde in dirre werlde ein bot bezzer niht gesin.
mit vier vnt zweinzech recken ce wormez er do reit
des chvneges chom er ane do daz wart geseit.
allez daz gesinde mvte iamers not
si vorhten daz ir herre dort beliben waere tot.
do rbeizten si von rossen vil hohe stvnt ir mvt
vil schiere chom in giselher der ivnge chvnech gvt.
vnde gernot sin brvder wi bald er do sprach
do er den chvnich gvnther niht bi sifride sach
sit willechomen sifrit ir svlt mich wizen lan
wa ir minen brvder den kvnich habt verlan.
div prvnnhilde sterche in wen vns hat benomen
so waere ir hohiv minne vns ce grozem shaden chomen.
di angest lat beliben iv vnt den magen sin
iv enbivtet sinen dienest der liebe hergeselle min.
den liez ich wol gesvnden er hat mich iv gesant
daz ich sin bote waere mit maeren her in iwer lant.
ir svlt daz ahten shiere swi so daz geshaehe
daz ich di kvneginne von iwer swester saehe.
di sol ich lazen hoeren waz in enboten hat
gvnther vnt prvennhilt ir dinch in hohe stat.
do sprach der ivnge giselher da svlt ir zv zir gan
da habtir miner swester vil liebe an getan.
si treit ovch michel sorge vmb den prvoder min
div magt siht ivch gerne des wil ich iwer bvrge sin.
do sprach der herre sifrit swaz ich ir dienen chan
daz sol vil willechlichen mit triwen sin getan.
wer saget nv den vrowen daz ich dar wil gan
des wart do bote giselher der vil waetliche man.
giselher der snelle zv siner mvter sprach
vnt ovch ce siner swester da er si beide sach.
vns ist chomen sifrit der helt vz niderlant
in hat min brvder gvnther her ce rine gesant.
er bringet vns div maere wi ez vmb den kvnich ste
nv svlt ir im erlovben daz er ce hove ge.
er sagt div rehten maere her von islant
noch was den edelen vrowen michel sorge bechant.
si sprvngen nach ir waete do leiten si sich an.
si baten sifride hin ce hove gan.
daz tet er willechlichen want er si gerne sach.
crhimhilt div edele zv im gvetlichen sprach
sit willechom her sifrit ritter lobelich
wa ist min brvder gvnther der edel kvnich rich.
von prvnnhilde chrepfte ich waen wir in han verlorn
owe mich armer maegde daz ich ce der werlt ie wart geborn.
do sprah der ritter chvene nv gebt mir botenprot
ir vil schone vrowen ir waeinet ane not.
ich liez in wol gesvnden daz tvn ich iv bechant
si habent mich iv beide mit den maeren her gesant.
iv enbivtet holden dienest er vnt div wine sin
mit vrivntlicher liebe vil edeliv chvenegin.
nv lazet iwer weinen si wellent shiere chomen
si het in manigen citen so liebez maere niht vernomen.
mit snewizzen geren ir ovgen wolgetan
wishete si nach trehin danchen si began.
dem boten dirre maere div ir waren chomen
do was ir michel trvren vnt ir weinen benomen.
si bat den boten sitzen des was er vil bereit
do sprach div minnechliche mir waere niht ce leit
ob ich dem boten miete solde gebin min golt.
dar zv sit ir ce riche ich wil iv immer wesin holt.
op ich nv eine hete sprach er drizech lant
so enpfienge ich doh gerne gab vz iwerr hant.
do sprach div tvgentriche nv sol ez sin getan
si hiez den chamaeraer nach der botenmiete gan.
vier vnt zweinzech povge mit gesteine gvt
di gap si im ce miete so stvnt des heldes mvt.
er woldes niht behalden er gab iz sa cehant
ir naehestimn ingesinde di er ce kemnaten vant.
ir mvter bot ir dienest in vil gvetlichen an
ich sol iv sagen maere sprach der chvne man.
wes ivch bitet gvnther so er chvmt an den rin
ob ir daz vrowe leistet er welliv immer waege sin.
di sinen richen geste - des hort ich in gern -
daz ir di wol enpfahet vnd svlt in des gewern.
daz ir gegin im ritet fver wormez an den sant
des sit ir von dem chvenege mit rehten triwen gemant.
do sprach div minnechliche des bin ich vil bereit
swaz ich im chan gedienen daz ist im vnverseit
mit vrivntlichen triwen so sol ez sin getan.
do merte sich ir varwe di si vor liebe gewan.
ez enwart nie bote enpfangen deheines fvrsten baz
getorste si in chvessen div vrowe taete daz.
wi rehte minnechlich er von den vrowen shiet
do taten bvrgende als in sifrit geriet.
sindolt vnt hvnolt vnt rvnolt der degen
vil grozer vmmvze mvsen si do pflegen.
rihten daz gesidele vor wormez vf den sant
des chvniges shapfere man mit arbeiten vant.
ortwin vnt gere dine wolden daz niht lan
si sanden nach den frivnden allenthalben dan.
si chvndeten in di hohzit div da solde sin
da cierten sich engegene div vil shonen magdin.
der palas vnt di wende daz was vberal
gecieret gegen den gesten der gvntheres sal.
der wart vil wol becimert dvrch manegen vremden man
disiv vil starche hohzit div hvp sich vil vrolichen an.
do ritten allenthalben di waege dvrch daz lant
der drier chvnege mage di hete man besant.
daz si den solden warten di in da wolden chomen
da wart vzer valde vil richer waete genomen.
do sagete man div maere daz man riten sach
di prvnnhilde vrivnde do hovp sich vngemach.
von des volches crepfte in bvrgenden lant
hey waz man chvener daegene da ce beiden siten vant.
do sprach div shone crimhilt ir miniv magedin.
di an dem antpfange mit mir wellen sin
di svchen vz den chisten div aller besten chleit.
so wirt vns von den gesten lob vnt ere geseit
do chomen ovch di rechen di hiezen tragen dar
di herlichen saetele von rotem golde gar.
di vrowen solden riten ce wormez an den rin
bezzer pferhtgereite div chvnden niender sin.
hey waz da lihtes goldes von den moeren shein
in lvhte von den zovmen vil manich edel stein.
di gvldinen shaemel ob liehem pfelle gvt
di braht man den vrowen si waren vrolich gemvt.
vffe dem hove waren div vrowenpferht bereit
den aedeln ivnchvrowen als ich iv han geseit.
div smalen fvrbvge sach man di moeren tragen
von den besten siden da von iv iemen chvnde gesagen.
sehs vnt ahzech vrowen sach man da fver gan
di gebende trvogen zv crimhilde dan.
chomen di vil schone vnt trvgen lihtiv kleit
da chom ovch gecieret manich waetlichiv meit.
fvmpfcech vnt viere von bvergvnde lant -
ez waren ovch di hohsten di man da inder vant -
di sach man da valvahse vnder liehten porten gan.
des ê der chvnich gerte daz wart mit vlize getan.
si trvgen richen pfellel di besten di man vant
vor den vremden recken so manich gvt gewant.
daz ir genvege shone ce rehte wol gezam
er waere in swachem mvte der ir deheiner waere gram.
von zobel vnt von harme vil man da chleider vant
da wart vil wol gecieret manich arm vnt hant.
mit povgen ob den siden di si da solden tragen
iv enchvnde diz vlizen ce ende niemen gesagen.
vil manigen gvertel spaehen rich vnt lanch
vber liehtiv chleider vil manich hant do swanch.
vf edel roche ferrans von pfelle vz arabi
den aedelen ivnchvrowen was vil hoher frevden bi.
ez wart in fvorgespenge manich shoniv meit
genaet vil minnechliche ez moeht ir wesin leit.
der ir vil liehtiv varwe niht lvhte gegen der wat
so shones ingesindes nv niht chvnges chvnne hat.
do di vil minnechlichen nv trvgen ir gewant
di si da fvoren solden di chomen dar cehant.
der hochmveten recken was ein vil michel crapft
man trvch ovch dar mit shilden vil manich esshinen schapft.
anderthalp des rines sach man mit manigen sharn
den chvnich mit sinen gesten zv dem stade varn.
ovch sah man da bi zovme leiten manige meit
di si enpfahen solden di waren alle bereit.
do di von islande cen sehffen chomen dan
vnt ovch von nibelvngen di sifrides man.
si gahent zv dem lande - vmmvezech wart ir hant -
da man des chvniges vrivnde des stades anderthalben vant.
nv hoeret ovh disiv maere von der chvnegin
vten di richen wi si div magedin.
frvmte von der bvrge dar si do selbe reit.
da gewan ein ander chvnde vil manich riter vnt meit.
der herzoge gere crimhilt zvomte dan
niwar fver daz bvrgetor sifrit der chvene man.
der mvst ir fverbaz dienen si was ein shone chint
des wart im wol gelonet von der ivnchvrowen sint.
ortwin der chvne bi vrov vten reit
vil gesellechlichen manich riter vnd meit.
ce so grozem antpfange - des wir wol mvegen iehen -
wart nie so vil der vrowen bi ein ander gesaehen.
vil manich bvhvrt richer wart da getriben
von helden loblichen - niht wol daz waere beliben -
vor crimhilt der vil shonen zv den schiffen dan.
do hvp man von den moeren manige vrowen wolgetan.
der chvnich was chomen veber vnt manich werder gast
hei waz starcher sheffte vor den vrowen brast.
man hort da hvrtechlichen von schilden manigen stoz
hey waz richer pvkelen vor gedrange lvt erdoz.
di vil minnechlichen stvnden an der habe
gvnther mit sinen gesten gie von den shiffen abe.
er fvrte prvnhilden selb an siner hant
da lvhte wider ein ander vil lieht stein vnt gewant.
mit vil grozen zvehten vrov crimhilt do gie
do si vrovn prvnhilden von ir gesinde enpfie.
man sach da shapel rvcken mit liehten henden da
si sich chvsten beide daz wart dvrch zvht getan.
do sprach gezogenliche crimhilt daz maegedin
ir svlt zv disen landen vns willechomen sin.
mir vnt miner mvter vnt allen di wir han
der getriwen frivnde do wart nigen getan.
di vrowen sich beviengen mit armen dike hie
so minnechlich enpfahen gehorte man noch nie.
so di vrowen baeide der brvete taten chvnt
vrov vote vnt ir tohter di chvsten dicke ir sovzen mvnt.
do frov prvnnhilt vol chom vf den sant
si wart vil minnechlichen genomen bi der hant.
von waetlichen recken manich wip wolgetan
man sach di schonen maegede vor vrovn prvnnhilde stan.
e daz ir grvz ergienge daz was ein lange stvnt
ia wart da gechvsset manich rose varwer mvnt.
noch stvnden bi ein ander di chvniges tohter rich
daz liebte an ce saehene vil manigem recken lobelich.
do spaehten mit den ovgen di ê horten iehen
daz si also shones niht mer haeten gesaehn.
so di vrowen beide des iach man ane lvge
ovch chos man an ir libe da dehaeiner slahte trvge.
di vrowen spaehen chvnden vnt minnechlichen lip
di lobten dvrch ir shoene daz gvntheres wip.
do sprachen da di wisen di haeten iz baz gesaehen
man moehte crimhilden vor vrovn prvnnhilden iehen.
wider ein ander wol giengen magt vnt wip
man sach da vol gecieret vil manigen shonen lip.
da stvnden siden hvetten vnd manech rich gcelt
der was gar erfvellet vor wormez daz velt.
vor des chvneges magen wart dringen da getan.
do hiez man prvnnhilde vnt criemhilde gan.
vnt mit in alle di vrowen da man schate vant
da brahten si di daegene vzer bvrgvnden lant.
nv waren ovch di geste ce rosse alle chomen
vil manich richiv tiost dvrch shilt wart genomen.
daz velt begonde stivben sam ob al daz lant
mit lovge waer erbrvnnen da wrden helde wol bechant.
des da di recken pflagen daz sach da manich meit
mich dvnchet daz her sifrit mit sinen daegen reit.
vil manige widerchaere fver di hvetten dan
er fvrt der nibelvnge tvsent waetlicher man.
do chom von tronege hagene als im der wirt geriet
den bvohvrt minnechliche do der helt geshiet.
daz si vngestovbet liezzen div vil schonen chint
des wart do von den gesten gevolget gvetliche sint.
do sprach der herre gernot div ros lazet stan
vnz ez beginne chvelen so svl wir anevan.
dienen shonen wiben fvr den palas wit
so der chvenich welle riten daz ir vil bereite sit.
do der bvhvrt was cergangen veber al daz velt
do giengen chverzewilen vnder manich gecelt.
di ritter zv den vrowen vf hoher vrevden wan
da vertriben si di stvnde vnz si wolden riten dan.
vor abendes nahen do div svnne nider gie
vnt ez begonde chvolen niht langer man daz lie.
sich hvop gegen der bverge manich man vnt wip
mit ovgen wart getrivtet vil maniger shonen vrowen lip.
da wart von gvten helden vil chleider ab geriten
von den hochgemveten nach des landes siten.
vnze fvr den palas der chvnich nider stvnt
da wart gedient den vrowen so helde hochgemvete tvnt.
do wrden ovch geshaeiden di richen chvnegin
vrov vote vnt ir tohter di giengen beide hin.
mit ir ingesinde in ein vil witez gadem
do horte man allenthalben ce vrevden grozen chradem.
gerihtet wart daz gesidele der chvnich wolde gan
ce tisshe mit den gesten do sach man bi im stan.
di shonen prvnnhilde crone si do trvch
in des chveneges lande ia was si rich genvch.
vil manich hergesidele mit gvten tavelen bereit
von spise wart gesezet als vns ist geseit.
des si da haben solden wi wenech des gebrast
do sach man bi dem chvnege vil manigen herlichen gast.
des wirtes chameraere in becken von golde rot
daz wazer fvr trvogen des waere lvcel not.
ob iv daz iemen sagte daz man diente baz
ce fvrsten hochgecite ich wolte niht gelovben daz.
e daz der vogt von rine wazer do genam
do tet der herre sifrit als im do gezam.
er mant in siner triwe wes er im veriach
ê daz er prvnnhilt da heime in islande sach.
er sprach ir svlt gedenchen des mir swor iwer hant
swenne vrov prvnnhilt choeme in diz lant.
ir gaebet mir iwer swester wa sint di eide chomen
ich han an iwer reise michel arbeit genomen.
do sprach der chvnich cem gaste ir habet mich reht ermant
iane sol niht meinaeide werden des min hant.
ich wil iz iv fvegen so ich aller beste chan
do hiez man criemhilde ce hove fver den chvnich gan.
mit ir vil schonen maegden si chomen fver den sal
do spranch von einer stiege giselher ce tal.
nv haeizet wider wenden disiv magedin
niwan min swester eine sol bi dem chvnege sin.
do braht man criemhilde da man den chvnich vant
do stvnden ritter edele von maniges fversten lant.
in dem sal witen man hiez si stille stan
do was div vrov prvnnhilt wol hin vnz an den tissch gegan.
do sprach der kvnich gvnther swester vil gemeit
dvrch dine selbe tvgende lose minen eit.
ich swor dir einen recken vnt wirdet der din man
so hastv minen willen mit vil grozen triwen getan.
do sprach div maget vil edele vil lieber brvder min
ir svlt mich niht pflaegen ia wil ich immer sin.
swi ir mir gebietet daz sol sin getan
ich wil in loben gerne den ir mir herre gebet ce man.
von lieber ovgen blicke wart sifrit varwe rot
ce dienste sich der recke vron criemhilde bot.
man hiez si zv ein ander an einen rinch do gan
man vragte ob si gerne naeme den vil vaetlichen man.
in magtlichen zvehten shamte si sich ein teil
iedoch was gelvcke vnt sifrit vil geil.
daz si in niht versprechen wolde al da cehant
ovch lobte si ce wibe der edel chvenich von niderlant.
do er si gelobte vnt ovch in div meit
gvetlich vmbevahen was da vil bereit.
von sifrides armen daz minnechliche chint
von helden wart gechvesset div shone crimhilt sint.
sich teilte daz gesinde also daz geshah
an daz gegensiedele man sifride sah.
mit criemhilde sitcen dar diente manich man
man sach di niebelvnge mit samt sifride gan.
der chvnich was gesezen vnt brvennhilt div meit
do sah si criemhilde - done wart nie so leit -
bi sifride sitzen weinen si began.
ir vielen heize traehene vber liehtiv wange dan.
do sprach der wirt des landes vil liebiv vrowe min
warvmbe lat ir trveben vil liehter ovgen shin.
ir mvget ivch vrevn balde iv ist vndertan.
min lant vnt mine bvrge vnt manich waetlicher man.
ich mach wol balde waeinen sprach div shoniv meüt
vmb dine svester ist mir von hercen leit.
di sihe ich nahen sitzen dem eigenholden din
daz mvz ich imer weinen sol si also verdaerbet sin.
do sprach der chvnich gvnther ir mvegt wol stille dagen
ich wil iv zandern ziten disiv maere sagen.
warvmb ich mine swester sifride han gegaeben
ia mach si mit dem recken immer vrolichen laeben.
si sprach mich iamert immer ir shone vnt ovch ir zvht
wess ich war ich mohte ich haete gerne flvht.
daz ich iv nimmer wolde geligen nahen bi
irn saget mir wa von criemhilt div sifrides wine si.
do sprach der chvnich edele ich tvn iz iv wol bechant
er hat als wol bverge als ich vnt witiv lant.
daz wizet sicherliche er ist ein chvnich rich
dar vmb gan ich im ce minnen di schonen magt lobelich.
swaz ir der chvnich sagete si hete trveben mvt
do gahte von den rossen vil manich ritter gvt.
ir bvhvrt wart so herte daz al div bvrch erdoz
den wirt bi sinen gesten vil harte sere verdroz.
er dahte er laege sanpfer der schonen vrowen bi
do was er des gedingen niht gar in hercen vri.
im mvse von ir schvlden liebes vil geshaehen
er begonde vrivntlichen an vrovn prvnhilde saehen.
ir ritterschapf di geste bat man abe lan
der chvnich mit sinem wibe ce bette wolde gan.
vor des sales stigen gesamenten si sich sit
criemhilt vnt prvnnhilt noch was iz an ir beider nit.
do chom ir ingesinde dine svmten sich des niht
ir richen chamaeraere brahten in div lieht.
sich teilten do di recken der zweir chvnige man
do sach man vil der daegene danne mit sifride gan.
di herren chomen beide da si solden ligen
do gedaht ietslicher mit minnen an gesigen.
den minnechlichen vrowen daz sempftet in den mvt
sifride chverzewile div wart vil grozliche gvt.
do der herre sifrit bi criemhilde lach
vnt er so minnechliche der ivnchvrowen pflach.
mit sinen edelen minnen si wart im so sin lip
er naeme fvr si eine niht tvsent andriv wip.
ich sag iv niht mere wi er der vrowen pflach
nv horet disiv maere wi gvnther gelach.
bi vrovn prvnnhilde der ciere daegen
er haete dicke sampfter bi andern wiben gelaegen.
daz volch was im entwichen vrowen vnt man
do wart div chemenate vil balde zv getan.
er wande er solde trivten ir vil minnechlichen lip
ia was iz noch vnnahen ê si wrde sin wip.
in sabenwizem hemede si an daz bette gie
do daht der ritter edele nv han iz alliz hie.
des ich ie da gert in allen minen tagen
si mvst im von ir shoene von grozen schvlden wol behagen.
div lieht begonde bergen des edeln chvniges hant
do gie der daegen chvene da er di vrowen vant.
er leite sich ir nahen sin vrevde div was groz
di vil minnechlichen der helt mit armen vmbesloz.
minnechlich trivten des chvnd er vil began
ob in div edele vrowe hete lazzen daz getan.
do zvrnde si so sere daz in gemvete daz
er wande vinden frivnde do vant er vintlichen haz.
si sprach ritter edele ir svlt iz lazen stan
des ir da habet gedingen ian mag es niht ergan.
ich wil noch magt beliben ir svlt wol merchen daz
vnz ich div maer erfinde do wart ir gvnther gahaz.
do rang er nach ir minne vnt cerfvrt ir div chleit
do greif nach einem gvrtel div herlichiv meit.
daz was ein starcher porte den si vmb ir siten trvch
do tet si dem chvnige grozer leide genvch.
di fvoze vnt ovch di hende si im cesamne bant
si truoch in ceinem nagel vnt hiench in an di want.
do er si slaffes irrite di minne si im verbot
ia het er von ir creffte vil nach gewnnen den tot.
do begond er vlegen der meister wande sin
nv loeset min gebende vil edliv chvnegin.
ine trwe iv doch shoniv vrowe nimmer an gesigen
vnt sol ovch harte selten iv so nahe mer geligen.
sine rvchte wi im waere want si vil sanfte lach
dort mvst er allez hangen di naht vnz an den tach.
vnz der liehte morgen dvrh div venster shein.
ob er ie crapft gewnne div was an sinem libe chlein
nv sagt mir her gvnther ist iv daz iht leit.
ob ivch gebvnden fvnden sprach div shone meit.
di iwern chameraere von einer vrowen hant
do sprach der ritter edele daz wrd iv vebele bewant.
ovch het ihes wenich ere sprach der snelle man
dvrch iwer selber tvgende nv lat mich zv iv gan.
sit daz iv mine minne sint also starche leit
ich sol mit minen henden nimmer rveren iwer chleit.
do losete si in balde vnt do sin vf verlie
wider daz bette er zv der vrowen gie.
er leite sich so verre daz er ir schone wat
dar nach vil selten rvrte des wold ovch si do haben rat.
do chom ovch ir gesinde di brahten in niwiv chleit
der was in an den morgen harte vil bereit.
swi wol man da gebarte trvrech was genvch
der herre von dem lande swi er des tages crhone trvch.
nach siten der si pflagen vnt man dvrch reht begie
gvnther vnt prvnnhilt niht langer daz enlie.
si giengen zv dem mvnster da man di messe sanch
dar chom ovch her sifrit sich hvp da grozlich gedranch.
nach chvnechlichen eren was in dar bereit
swaz si da haben solden ir chrone vnt ovch ir chleit.
do wrden si gewihet do daz was getan.
do sach man si alle viere vnder chrone vrolichen stan.
vil ivnger swert degen da namen sehs hvndert oder baz
den chvnegin alce den eren ir svlt wol wizzen daz.
sich hvp vil michel vrevde in der bvrgende lant
man horte da scheffte hellen an der swertdaegene hant.
do sazen in den venstern div schonen maegedin
si sahen vor in livhten vil maniges schildes schin.
do het sich gescheiden der chvnich von sinen man
swes iemen ander pflaege man sah den chvnich trvrende gan.
im vnt sifride vngelich stvnt der mvt
wol wesse waz im waere der edel ritter gvt.
do giench er zv dem chvnige vragen er began
wi ist iv hint gelvngen daz svlt ir mich nv wizen lan.
do sprach der wirt ce dem gaste ich han laster vnt shaden
want ich han den vbeln tivel heim ce hvse geladen.
do ich si wande minnen vil sere si mich bant
si trvoch mich ceinem nagele vnt hie mich hohe an di want.
da hie ich angestliche di naht vnz an den tach
ê daz si mich embvnde wi samfte si do lach.
daz sol dir vrivntliche vf genade sin gechleit
do sprach der starche sifrit ez ist mir werliche leit.
des bringe ich dich wol innen vnt lezestv iz ane nit
ich shaffe daz si hintz so nahe bi dir gelit.
daz sie dich ir minne gesvmet nimmer mer
der rede was do gvnther nach sinen arbeiten her.
do sprach der herre sifrit dv maht wol genesen
ich wene vns vngeliche hinat si gewesen.
mir ist din swester crimhilt lieber danne der lip
ez mvz div vrowe prvnnhilt noch hinat werden din wip.
er sprach ich chvm noch hinte ce der chemenaten din
also tovgenlichen in der tarnkappen min.
daz sich miner liste mach niemen wol versten
so la di chameraere vz zv ir herberge gen.
so lessche ich den chinden div lieht an der hant
daz ich si dar inne da bi si dir bechant.
daz ich dir gerne diene so twinge ich dir din wip
daz dv si hinte minnest oder ich verlivse minen lip.
ane daz dv iht trvetest sprach der chvnich do
di mine lieben vrowen anders pin iches vro.
so tv ir swaz dv wellest vnt naemest ir den lip
daz sold ich wol verchiesen si ist ein vreislichez wip.
daz nim ich so sprach sifrit vf di triwe min
daz ich ir niht enminne div shone swester din.
div ist mir vor allen di ich noch ie gesach
vil wol gelovbte der chvenich gvnther daz sifrit gesprach.
da was von kvrcewile vrevde vnt not
bvhvrt vnt shallen allez man verbot.
da di vrowen solden gegen dem sale gan
do hiezen di kameraere di livte von dem wege stan.
von rossen vnt von livten gervmet wart der hoff
der vrowen ietsliche di fvrt ein bissoff.
do si vor den chvnegen ce tissche solden gan
in volgete an daz gesidele vil manich waetlicher man.
der chvnich in gvtem wane do vrolichen saz
daz im gelobte sifrit wol daht er ane daz.
der eine tach in dvhte wol drizech tage lanch
an siner vrowen minne stvnt aller sin gedanch.
er erbeite chvme daz man von tisshe gie
di schonen prvnnhilde man do chomen lie.
vnt ovch vrovn crimhilde bede an ir gemach
hey waz man sneller daegne vor den chvnegen sach.
sifrit der herre vil minnechlichen saz
bi sinem wibe mit vrevden ane haz.
si trvte sine hende mit ir vil wizzer hant
vnze er ir vor den ovgen sine wesse wenne verswant.
do si mit im spilte vnt sis niht mer ensach
zv sinem gesinde div chveneginne sprach.
mich hat des michel wnder wa der chvnich si bechomen
wer hat im di sinen hende vz den minen genomen.
di rede si lie beliben do was er hin gegan
da er vil chameraere mit den liehten vant stan.
div begond er lehssen den kinden an der hant
daz er waere sifrit daz was gvnther bechant.
wol wesse er waz er wolde do hiez er dannen gan
maegede vnt vrowen do daz was getan.
der riche chvnech selbe do besloz di tver
vil starcher rigel zwene warf er snelle darfver.
div lieht verbarch er schiere vnder di bette wat
eines spils begonde - des was do niht rat -
sifrit der vil starche vnt ovch div vil schoniv meit.
daz was dem chvnige gvnther beidiv lip vnt leit.
sifrit der leit sich nahen der ivnchvrowen bi.
si sprach nv lat iz gvnther als liep als ich iv si
daz ir iht arbeite lidet alsam e.
sit getet div vrowe dem chvnen sifride we.
do hal er sine stimme daz er niht ensprah
gvnther wol horte swi er sin niht ensah.
daz heimlicher dinge von in da niht geschach
si heten an dem bette vil harte chleinen gemach.
er gebarte sam ez waere gvnther der chvnich rich
er vmbsloz mit armen di magt lobelich.
si warf in vz dem bette da bi vf eine banch
daz im sin hovbt lvte vf einem schamel erclanch.
wider vf mit crepffen spranch der chvne man
er wold iz baz versvchen do er des began.
daz er si wolde twingen dar vmbe wart im vil we
solech wer von deheiner vrowen div waene immer mer erge.
do er niht wold erwinden div maget vf do spranch
iren svlt mir niht cerfveren min hemde so blanch.
ir sit vil vngefvege daz sol iv werden leit
des bringe ich ivch wol innen sprach div waetlichiv meit.
si besloz mit armen den tiwerlichen daegen
do wold si in gebvnden alsam den chvnich legen.
daz si an dem bette mohte haben gemach
daz er ir di wat cerfvrte div vrowe iz grozlichen rach.
waz half sin groziv sterche vnt ovch sin groziv crapft
si erceigete dem degene ir libes meisterschapft.
si trvch in mit gewalte - daz mvs et also sin -
vnt drvcht in gevoge zwisschen di want vnd ein schrin.
owe daht der recke sol ich nv minen lip
von einer magt verliesen so mvgen elliv wip
her nach immer mere tragen gelffen mvt
gegen ir manne div ez svs nimmer getvt.
der chvnich ez wol horte er angestete vmb den man
sifrit zvrnte sere shamen er sich began.
mit vngefvoger crepfte sazt er sich wider
er versvchtez angestiliche an vrovn prvnnhilde sider.
den chvnich ez dvhte lange ê er si betwanch.
si drvcht im sine hende daz vz den nageln sprach
daz plvt im von ir crepfte daz was dem helde leit
sit braht er an ein lovgen di vil herlichen meit.
ir vngefveges willen des si e da iach.
der kvnich iz allez horte swi er niht ensprach
er druchtes an daz bette daz si vil lvte schre
ir taten sine crepfte harte grozlichen we.
do greif si hinz ir siten da si den porten vant
vnt wolt in han gebvnden do wert ez so sin hant.
daz ir div lid ercrachten vnt ovch al der lip
des wart der strit gescheiden do wart si gvntheres wip.
si sprach chvnich edele dv solt mich laeben lan
ez wirt vil wol versvenet swaz ich dir han getan.
ichen gewer mich nimmer maere der aedelen minne din
ich han daz wol erfvnden daz dv chanst vrowen meister sin.
sifrit stvnt dannen ligen lie er di meit
sam er von im ziehen wolde vil gar siniv chleit.
er zoch ir ab ir hende ein gvldin vingerlin
daz si des nie wart innen div edle chvnegin.
dar zv namn er ir gvrtel daz was ein porte gvt
ine weiz ob er daz taete dvrh sinen hohen mvt.
er gab iz sinem wibe daz wart im sider leit
do lagen bi ein ander gvnther vnt div schoniv meit.
er pflach ir minnechlichen als im daz gezam
do mvst si verchiesen ir zorn vnt ovch ir sham.
von siner heimliche si wart ein lvocel bleich
hey waz ir von der minne ir grozen crepffte entweich.
done was ovch si niht staercher dann ein ander wip
er trvte minnechliche den ir vil shonen lip.
ob siz versvchte maere waz chvnde daz vervan
daz het ir allez gvnther mit sinen minnen getan.
wi rehte minnechlicüe si do bi im lach
mit vrivntlicher liebe vnz an den liehten tach.
nv was der herre sifrit wider vz gegan
da er wol wart entpfangen von einer vrowen wolgetan.
er vnderstvnt ir vrage der si haete gedaht
er hal si sit vil lange daz er ir haete braht.
vnz daz si vnder chrone in sinem lande gie
swaz er ir gaeben solde wi lvcel erz beliben lie.
der wirt ware an dem morgen verrer baz gemvt
danne er da vor waere des wart div vrevde gvt.
in allem sinem lande von manigem edlem man
di er ce hvse ladete den wart vil dieneste getan.
div hohzit do waerte vnz an den viercehenden tach
daz in al der wile nie der shal gelach.
von aller hende vrevden der iemen solde pflaegen
do wart des chvneges choste vil harte hohe gewaegen.
des edelen wirtes mage als ez der chvenich gebot
den gaben dvrch sin ere chleider vnt golt vil rot.
ross vnt dar zv silber vil manigem vremdem man
di da gabe gerten di shieden vrolichen dan.
sifrit der herre vzer niderlant
mit tvsent sinen mannen alliz ir gewant.
daz si ce rine brahten wart alliz hin gegaeben
vnt ovch div ross mit saetelen si chvnden herliche leben.
ê daz man di riche gabe alle da verswanch
di wider ce lande wolden di dvhte des ce lanch.
ezen wart nie geste maere baz gepflaegen
so endete sich div hohzit daz wolde gvnther der daegen.
do di geste waren alle dan gevarn
sprach ce sinem gesinde sigemvndes barn.
wir svln vns ovch bereiten haeim in miniv lant
liep was ez sinem wibe do ez div vrowe reht ervant.
si sprach zv zir manne wenne svl wir varn
daz ich so harte gahe daz heiz ich wol bewarn.
mir svln ê mine brveder teilen mit div lant
leit was ez sifride do erz an criemhild ervant.
di fvrsten zv zim giengen vnt sprachen alle dri
nv wizet daz her sifrit daz iv immer si.
mit triwen vnser dienest bereit reht vnz an den tot
do neig er den daegenen do man imz so gvtlich erbot.
wir svln ovch mit iv teilen sprach giselher daz chint
lant vnt bvrge di vnser eigen sint.
vnd swaz der witen riche ist vns vndertan
der svlt ir teil vil gvten mit samt criemhilde han.
svn der sigemvndes zv den fvrsten sprach
do er der herren willen gehorte vnd sach.
got laz iv iwer erbe immer saelich sin
vnt ovch di lvete dar inne ia getvt div liebe wine min
des teiles wol ce rate den ir ir woldet geben
da si sol tragen chrone vnt sol ich daz gelaeben.
si mvz werden richer danne iemen lebendiger si
swaz ir svs gebietet des pin ich iv dienestlichen bi.
do sprach div vrowe criemhilt habt ir der erbe rat
vmb bvrgende daegene so liht ez niht enstat.
si mvg ein chvnich gerne fvren in sin lant
ia sol si mit mir teilen miner liben brvoder hant.
do sprach der herre gernot nv nim dir swen dv wil
di gerne mit dir ritent der vindestv hi vil.
von drizech hvndert rechen wir geben dir tvsent man
di sin din heimgesinde criemhilt do senden began.
nach hagene von tronege vnd ovch nach ortwin
ob di vnt ovch ir mage criemhilde wolden sin.
do gewan dar vmbe hagene ein zornlichez leben
er sprach iane mach vns gvnther ce werlde niemen gegeben.
ander iwer gesinde di lat iv volgen mite
want ir doch wol bechennet der tronegaere site.
wir mveezen bi den chvnigen hiren hove bestan.
wir svln in langer dienen den wir al her gevolget han
daz liezen si beliben do bereiten si sich dan.
ir edel ingesinde vrov criemhilt zv zir gewan
zw vnt drizech meide vnt fvmpfhvndert man.
eckewart der grave der volgete sifride dan.
vrlovp si alle namen beidiv ritter vnt chneht.
maegede vnd vrowen daz was michel reht.
gescheiden chvssende wrden si cehant
si rvmten vroelichen des kvnech gvntheres lant.
do beleiten si ir mage vil verre vf den wegen
man hiez in allenthalben ir nahtsaelde laegen.
swa si se gerne namen al dvrch der chvnige lant
do wrden botten balde sigemvnde dan gesant.
daz er daz wizen solde vnt ovch sigelint
daz sin svn chomen wolde vnd ovch vrovn ûten chint.
criemhilt div vil schone von wormez vber rin
done chvnden in div maere nimmer lieber gesin.
so wol mich sprach do sigmvnt daz ich gelaebet han
daz criemhilt div vil schone sol hie gechronet gan.
des mvozen wol getiwert sin al div erbe min
min svn der edel sifrit sol hie selbe chvenech sin.
do gap div edele sigelint vil manigen samit rot
silber vnt golt vil swaere daz was ir bottenbrot.
si vrevte sich der maere div si do vernam
sich chleidete ir ingesinde mit vlize als in do wol gezam.
man sagete wer da chome mit im in daz lant
do hiezen si gesidele rihten sa cehant.
dar zv er gecrhonet vor vrivnden solde gan
do ritten im engegene des chvnich sigemvndes man.
ist iemen baz enpfangen daz ist mir vmbechant
danne di helde maere in sigemvndes lant.
sigelint div schone criemhilt engegene reit
mit maniger vrowen schonen - ir volgeten ritter gemeit -
in einer tageweide da man di geste sach.
di chvnden vnt di vremden liden vngemach.
vnz daz si chomen ceiner bvrge wit
div was geheizen santen da si chrone trvgen sit.
mit lachendem mvnde sigelint vnt sigmvnt
chvsten criemhilt dvrch liebe ce maniger stunt.
vnt ovch sifrit in was ir leit benomen
allez ir gesinde was in groze willechomen.
man bat di geste bringen fvr sigmvndes sal
di schonen ivnchvrowen di hvp man da ce tal.
nider von den moeren da was vil manich man
do man den schonen vrowen mit vlize dienen began.
swi groz ir hohzit bi dem rine was bechant
noch gap man den helden hie vil bezer gewant.
denne si getrvgen noch bi allen ir tagen
man mohte michel wnder von ir richeite sagen.
do si in ir hohen eren sazen vnd heten genvch
waz golt varwer geren ir ingesinde trvch.
perln vnd edel gesteine verwieret wol dar in
svs pflach ir vlizechlichen sigelint div edel chvenegin.
do sprach vor sinen vrivnden der herre sigemvnt
den sifrides magen tvn ich allen chvnt.
er sol vor disen recken di mine chrone tragen
div maere horten gerne di von niderlande sagen.
er bevalch im sin gerihte crone vnd ovch daz lant
sit was er ir aller meister di er ce rehte vant.
vnt dar er riten solde daz wart also getan
daz man sere vorhte der shonen crimhilden man.
in disen grozen eren lebet er daz ist war
vnd rihte vnder chrone vnz an daz cehende iar.
daz div vil schone vrowe einen svn gewan
daz was des chvneges magen nach ir willen ergan.
den ilte man do tovffen vnd gap im einen namen
gvnther nach sinem oheim des dorft er sich niht schamen.
geriet er nach den magen daz waer im wol ergan
do zoh man in mit vlize daz was von shvlden getan.
in den selben ziten starp vrov sigelint
do het den gewalt mit alle der edeln ûte chint.
der so richen vrowen ob landen wol gezam
daz chlagten do genvge do si der tot von in genam.
nv het ovch dort bi rine - so wir horen sagen -
bi gvnther dem richen einen svn getragen.
prvnnhilt div schoene in bveregvnden lant
dvrch des heldes liebe wart er sifrit genant.
wi rehte vlizechlichen sin man hveten hiez
gvnther der edele im magezogen liez.
di ez wol chvnden ziehen ce einem biderbem man
hey waz im ungelveche sit der vrivnde an gewan.
maere zallen ziten der wart vil geseit
wi rehte lobelichen di recken vil gemeit
lebten zallen stvnden in sigemvndes lant.
alsam tet ovch gvnther mit sinen magen vz erchant.
daz lant cen nibelvngen sifride diente hie -
richer siner mage wart noch deheiner nie -
vnt ovch nibelvnges recken vnt ir beder gvt
des trvch der vil chvene deste hoehern mvt.
hort den aller meisten den helt ie gewan
- ane di es ê pflagen - haete nv der chvene man.
den e vor einem berge mit siner hende erstreit
dar vmbe slvch er ce tode vil manigen ritter gemeit.
er heten wnsh der eren vnt waere des niht geshehen
so mvese man von schvlden dem edeln rechen iehen.
daz er waere ein der beste der vf oerss ie gesaz
man vorhte sine sterche vnt tet vil pilliche daz.
nv gedaht ovch alle cite daz gvnthers wip
wi treit et also hohe vrov chriemhilt den lip.
nv ist doch vnser eigen sifrit ir man
er hat vns nv vil lange lvecel dienste getan.
diz trvch si in ir hercen vnt wart ovch wol verdeit
daz si ir vremede waren daz was ir harte leit.
daz man ir so selten diente von sifrides lant
wa von daz were daz hete si gerne bechant.
si versvchtez an dem chvenige ob iz mohte geschehen
daz si criemhilde solde noch gesehen.
si reitez haeinliche des si da hete mvt
do dvhte den herren div rede maezlichen gvt.
wi moehte wir si bringen sprach der chvenech rich
her zv diesm lande daz waere vnmvegelich.
si sitzen vns ce verre ine getar sis niht gebitten
des antwrte im vrov prvnnhilt in einen listigen siten.
swi hohe riche waere deheines chveniges man
swaz im gebvete sin herre daz sold er doch niht lan.
des ersmielte gvnther do si daz gesprach
ern iahes im niht ce dienste swi diche er sifride sach.
si sprach vil lieber herre dvrch den willen min
so hilf mir daz sifrit vnt ovch div swester din.
chvmen zv disem lande daz wir si hie gesehen
sone chvnde mir zware nimmer lieber geshaehen.
diner swester zvehte vnt ir wol gezogener mvt
swenne ich dar an gedenche wi sampfte mir daz tvt.
wi wir ensamt sazen do ich erste wart din wip
si mach mit eren minnen des chvenen sifrides lip.
si gertes also lange vnz daz der chvenich sprach
nv wizet daz ich geste so gerne nie gesach.
ir mveget mich sampfte vlegen ich wil di boten min
nach in beiden senden daz si vns chomen an den rin.
do sprach div chveneginne so svlt ir mir sagen
wenne ir si welt besenden oder in welhen tagen.
vnser lieben vrivnde svln chomen in daz lant
di ir dar wellet senden di lat mir werden bechant.
daz tvn ich sprach der fvrste drizech miner man
wil ich dar lazen riten di hiez er fver sich gan.
bi den enbot er maere in daz sifrides lant
ce liebe gap in prvnnhilt vil harte herlich gewant.
do sprach der chvenich gvnther ir recken svlt von mir sagen -
al dz ich dar enbiete svlt ir niht verdagen -
dem starchem sifride vnt ovch der swester min.
daz in endarf ce der werlde niemen holder gesin
vnde pittet daz si beide zv vns chomen an den rin
daz welle ich vnt min vrowe immer dienende sin.
vor disen svnewenden sol er vnd sine man
sehen hie vil manigen der im vil grozer eren gan.
dem chvnige sigemvnde saget den dienest min
daz ich vnd di mine im immer waege sin.
vnd saget ovch miner swester daz si niht laze daz
sine rite zv zir vrivnden ir zam ni hohgeciten baz.
prvnnhilt vnt vte vnt swaz man da vrowen vant
di enbvten alle ir dienest in sifrides lant.
den minnechlichen vrowen vnt manigem chvenem man
mit chveneges vrivnde rate di boten hvben sich dan.
si fvren reisliche ir pferht vnd ir gewant
daz was in chomen allen do rvmten si daz lant.
in zogete wol ir verte dar si da wolden varn
der chvenich hiez mit geleite di boten vlizechliche bewarn.
si chomen in drin wochen geriten in daz lant
ce nibelvnges bverge daz waren si gesant.
ce norwaege in der marche da fvnden si degen
div ross den boten waren vil mvede von den langen wegen.
sifride vnd criemhilt wart beiden do geseit
daz ritter dar chomen waren di trvgen solhiv chleit.
sam man cen bvergende do der site pflach
si spranch von einem bette dar an si rwende lach.
do bat si cenem venster eine magt gan
div sach den chvenen gêrên an dem hove stan.
in vnt di gesellen di waren dar gesant
gegen ir herceleide wi liebiv maere si bevant.
si sprach zv dem chvenige nv seht ir wa si stent
di mit dem starchen gêrên vff dem hove gent.
di vns min brvder gvnther sendet nider den rin
do sprach der starche sifrit di svln vns willechomen sin.
allez daz gesinde lief da man si sach
ir ietslich besvnder vil gvetliche sprach.
daz beste daz si chvnden ce boten do
sigemvnt der herre der was ir chvmpfte harte vro.
do wart geherberget gere vnt sine man
div ross hiez man behalten di boten giengen dan
da der herre sifrit bi criemhilde saz
in was ce hove erlovbet da von so taten si daz.
der wirt mit sinem wibe stvnt vf sa cehant
wol wart enpfangen gêrê von pvrgvnden lant.
mit sinen hergesellen die gvntheres man
geren den vil richen bat man an den saedel gan.
erlovbet vns di botschapft ê daz wir sitzen gen
vns waegemveden geste lat vns di wile sten.
wir sveln iv sagen maere waz iv enboten hat.
gvnther vnd prvenhilt - ir dinch vil hohenliche stat -
vnt ovch waz vrov ûte iwer mvter her enbot
giselher der ivnge vnt ovch her gernot.
vnt iwer besten mage di habent vns her gesant
di enbietent iv ir dienest vzer gvntheres lant.
nv lon in got sprach sifrit ich getrwe in harte wol
triwen vnt gvtes also man vrivnden sol.
alsam tvt ovch ir swester ir svlt vns maere sagen
ob vnser lieben vrivnde da heime iht hohes mvtes tragen.
sit daz wir von in shieden hat in iemen iht getan
den minen choenemagen daz svlt ir mich wizen lan.
daz wil in immer mit triwen helfen tragen
vnze daz ir viende den minen dienest mvezen klagen.
do sprach der margrave gêrê ein reche vil gvt
si sint in allen tvgenden so rehte hoh gemvt.
si ladent ivch ce rine ceiner hochgecit
si saehen ivch vil gerne - daz ir des ane zwifel sit.
vnde pitent mine vrowen si svl mit iv dar chvmen
swenne daz der vient ein ende habe genvmen.
vor disen svnewenden so wolden si ivch saehen
do sprach der starche sifrit daz chvnde mvelich geschaehen.
do sprach aber gêrê von bvergvnden lant
iwer mvter ûte hat ivch gemant.
gernot vnt giselher ir svlt in niht versagen
daz ir in sit so verre daz hoer ich taegeliche chlagen.
prvennhilt min vrowe vnt alle ir maegedin
di vrevnt sich der maere vnt ob iz mvege sin.
daz si ivch noch gesaehen daz gaebe in hohen mvt
do dvhten disiv maere di shoenen criemhilde gvt.
gere was ir sippe der wirt in sitzen hiez
den gesten hiez er shenchen niht langer man daz liez.
do was ovch chvmen sigemvnt da er di boten sach.
der herre vrivnthliche zv den bvergvnden sprach.
sit willechomen ir rechen ir gvntheres man
sit daz criemhilt ce wibe gewan.
sifrit der min svn man sold ivch dicker saehen
hie in disem lande wolt ir uns vrivntschepfte iehen.
si sprachen swenne er wolde si solden gerne chomen
in wart ir michel mvede mit vrevden vil benomen.
di boten bat man sitzen spise man in trvch
do hiez do gaeben sifrit sinen gesten genvch.
si mvsen da beliben bevollen niwn tage
des heten endechlichen di snellen ritter chlage.
daz si niht wider solden riten in ir lant
do het der chvnich sifrit nach sinen vrivnden gesant.
er vragte waz si rieten ov si solden an den rin
ez hat nach mir gesendet gvnther der frivnt min.
er vnt sine mage dvrch eine hochgecit
nv choem ich im vil gerne want daz sin lant ce verre lit.
vnt bitten criemhilde daz si mit mir var
nv ratet liebe vrivnde wi sol ich chomen dar.
vnt sold ich herverten dvrch si in drizech lant
da mvesen dienen gerne hin div sifrides hant.
do sprachen sine rechen habt ir der reise mvt
hin cer hohgecite wir raten waz ir tvt.
ir svlt mit tvsent recken riten an den rin
so mveget ir wol mit eren da cen bvrgvnden sin.
do sprach von niderlande der herre sigemvnt
welt ir cer hochgecite wan tvt ir mir daz chvnt.
ob iz iv niht versmahet so rit ich mit iv dar
ich fvere hvndert daegene da mite mer ich iwer schar.
vnd welt ir mit vns riten vil lieber vater min
sprach der chvene sifrti vil vro sol ich des sin.
iner tagen zwelven so rvm ich miniv lant
alle di es do gerten den gap man ross vnt ovch gewant.
do der chvenich edele der reise hete mvt
do hiez man wider riten di snellen boten gvt.
den sinen choenemagen enbot er an den rin
er wolde harte gerne da cir hochgeciten sin.
sifrit vnt criemhilt - also wir horen sagen -
so vil den boten gaben daz iz niht mohten tragen.
ir moere heim ze lande er was ein richer man
ir starchen sovmaere di treip man vroeliche dan.
ir volch chleidete sifrit vnt ovch sigemvnt
eckewart der grave der hiez an der stvnt.
vrowen chleider svchen div besten div man vant
oder iender chvnd erwaerben veber al sifrides lant.
di saetele zv den schilden bereiten man began
rittern vnt vrowen di mit in solden dan.
den gap man swaz si wolden daz in niht gebrast.
do braht er sinen vrivnden vil manigen herlichen gast.
den boten zogete sere ce lande vf den waegen.
do chom cen bvergvnden gere der daegen.
er wart vil wol empfangen do erbeizten si ce tal
von rossen vnt von moeren fvr den giselheres sal.
di tvmmen vnt di wisen giengen so man tvt
vragen vmbe maere do sprach der riter gvt.
swenne ich se sage dem chvenige da horet si cehant
er gi mit den gesellen da er gvntheren vant.
der chvnich von grozer liebe von dem saedele spranch
daz si so balde chomen des sagte er in do danch.
prvennhilt div schoene gvnther cem boten sprach
wi gehabt sich sifrit von dem mir liebes vil gesach.
do sprach der chvene gere da wart er vrovden rot
er vnt iwer swester nie vrivnde baz enbot.
so getriwiv maere deheiner slahte man
als iv der herre sifrit vnd ovch sin vater hat getan.
do sprach ce dem marchgraven des edelen chvniges wip
nv sagt mir chvmet vns criemhilt hat noch ir schoner lip.
behalten iht der zvehte der si wol chvnde pflaegen
si chvmt iv sicherlichen so sprach do gere der daegen.
vte bat do drate di boten fver sich gen
do mohte man ir vrage harte wol versten.
daz si daz horte gerne was criemhilt noch gesvnt
er sagete wi er si fvende vnt daz si chome in chvrcer stvnt.
ovch wart von in div gabe ce hove niht verdeit
di in gap her sifrit golt vnd ovch div chleit.
daz brahte man ce sehene der drier chvenige man
der ir vil grozen milte wart in danchen getan.
er mach sprach do hagene von im sampfte geben
ern chvndez niht verswenden vnt solder immer laeben.
hort der nibelvnge beslozen hat sin hant.
hey solder chvmen iemer in der bvergonden lant.
allez daz gesinde vrevte sich dar zv
daz si chomen solden spate vnt vrv.
ia waren vil vmmvezech der drier chvenege man
vil manich hergesidele man do rihten began.
hvnolt der chvene vnd sindolt der daegen
di heten vil vmmvoze di zit si mvsen pflaegen.
trvhsaezen vnt shenchen ce rihten manige banch
des half in ovch her ortwin des sagete in gvnther danch.
rvmolt der chvchenmeister wi wol er rihte sit
di sinen vndertanen vil manigen kezel wit.
haeven vnt pfannen hey waz man der da vant
do bereite man do spise di da chomen in daz lant.
alle ir vnmvze di laze wir nv sin
vnde sagen wi vrowe criemhilt vnt ovch ir magedin.
gegen rine fvren von nibelvnge lant
ni getrvgen moere so manich riche gewant.
vil der sovmschrine man schiet zv den waegen
do reit mit sinen vrivnden sifrit der daegen.
vnd ovch div chvneginne dar si haeten vrevden wan
sit wart ez in allen ce grozem leide getan.
da heime si do liezen sifrides chindelin
vnt svn criemhilde daz mvs et also sin.
von ir hovereise im erstvnt michel ser
sin vater vnt sin mvter gesach daz chindel nimmer mer.
do reit ovch mit in dannen der herre sigemunt
sold er rehte wizzen wi ez nach der stvnt
cer hogecite ergienge er hete ir niht gesehen.
im chvnde ce lieben vrivnden nimmer leider geschehen.
di boten man fvr sande di div maere sageten dar
do reit ovch in engegen mit wnnechlicher shar.
vil der ûten vrivnde vnt der gvntheres man
der wirt gegen sinen gesten vil sere sich vlizen began.
er gie zv prvnnhilt da er di sitzen vant.
wi enpfie et ivch min swester do ir chomet in min lant.
alsam sult ir enpfahen daz sifrides wip
daz tvn ich von schvlden gerne holt ist ir min lip.
do sprach der kvenich riche si chvment morgen vrv
welt ir si enpfahen da griffet balde zv.
daz wir in der bverge niht erbiten hie
mir chomen in allen wilen so rehte liebe geste nie.
ir maegede vnt ir vrowen hiez do sa cehant
svchen gvtev chleider di besten di man vant.
di ir ingesinde vor gesten solden tragen
daz taten si doch gerne daz mach man lihte gesagen.
ovch ilten in do dienen di gvntheres man
alle sine rechen der wirt zv sich gewan.
do reit div kveneginne vil herliche dan
da wart vil michel grvezen die liebe geste getan.
mit wi getanen vrevden man di geste enpfie
si dvhte daz vrov criemhilt vrovn prvnnhilde nie.
so rehte wol enpfienge in bvergvnde lant
di si ê niht gesahen den wart vil hoher mvot erchant.
nv was ovch chomen sifrit mit den sinen man
man sach di helde wenden wider vnde dan.
des veldes allenthalben mit vngefvegen scharn
dringen vnd stovben chvnde da niemen bewarn.
do der wirt des landes sifride sach.
vnt ovch sigemvnde wi minnechlich er do sprach
nv sit mir groze willechomen vnt al di vrivnde min
der iwer hovereise svl wir hohgemvte sin.
nv lon iv got sprach sigemvnt der ere gernde man
sit daz ivch min svn sifrit ce vrivnde gewan.
do rieten mine sinne daz ich ivch solde saehen.
do sprach der chvnich gvnther mir ist liebe dar an geschehen
sifrit wart enpfangen als im da wol gezam
mit vil grozen eren was im da niemen gram.
des half mit grozen zvehten giselher vnt gernot
ich waene man ez gesten noch nie so gvetlich erbot.
do nahten zv ein ander der zweir kvenege wip
da wart vil satel laere manich schoener vrowen lip.
wart von helde handen erhaben vf daz gras
di vrowen gerne dienten waz der vmmvezegen was.
do giengen zv ein ander div minnechlichen wip
des was in grozen vrevden vil maniges ritters lip.
daz ir beider grvezen so schone wart getan
do sach man vil der rechen bi ir ivnchvrowen stan.
daz herliche gesinde daz vie sich bi der hant
in zvehte groze nigen des man vil da vant.
vnd chvessen minnechlichen von vrowen wolgetan
daz was liep ce saehene gvnthers vnd sifrides man.
sine bitten da niht langer si ritten zv der stat
der wirt daz sinen gesten wo erceigen bat.
daz man si gerne saehe in bvrgvnden lant
vil manigen pvneiz richen man vor den ivnchvrowen vant.
vzer tronege hagene vnt ovch ortwin
da si gewaldech waeren daz taten si wol schin.
swaz si gebieten wolden daz torste man niht lan
von in wart michel dienest den lieben gesten getan.
vil schilde hort man hellen da ce dem pvergetor
von stichen vnd von stoezen lange habt der vor.
der wirt mit sinen gesten ê si chomen drin
ia giench in div stvnde mit grozer chverzwile hin.
fver den palas richen mit vrowen si do ritten
manegen pfellel spaehen gvt vnd wol gesniten.
sach man vber saetel den vrowen wolgetan
allenthalben hangen do chomen gvntheres man.
di geste hiez man fveren balde an ir gemach
vnder wilen blicken man prvnnhilde sach.
an vrovn criemhilde div schoene was genvch
ir varwe gegen dem golde den glanz vil herlichen trvch.
allenthalben schallen ce wormez in der stat
horte manz gesinde gvnther do bat.
danchwarten sinen marshalch daz ir solde pflegen
do begond er daz gesinde harte gvetliche legen.
dar vze vnt ovch dar inne spisen man si lie
ia wart vremder geste baz gepflegen nie.
alles des si gerten des was man in bereit
der chvenech der was so riche daz da niemen niht wart verseit.
man diente vrivntliche vnd an allen haz
der wirt do ce tissche mit sinen gesten saz.
man bat sifride sitzen als er het ê getan
do gi mit im ce sedele vil manich waetlicher man.
wol zwelf hvndert recken an dem ringe sin
da ce tissche sazen prvnnhilt div chvnegin.
gedaht daz eigenholde niht richer chvnde wesin
si was im noch so waege daz si in gerne lie genaesin.
an einem abende da der chvenech saz
vil der richen chleider wart von wine naz.
da si schenchen solden zv den tisschen gan
da wart vil voller dienest mit grozem vlize getan.
so man ce hohziten lange hat gepflegen
vrowen vnt maegde di hiez man schone legen.
von swannen si dar chomen der wirt in willen trvch
mit gvtlichen eren man gap in allen genvch.
do div naht het ende vnt der tach ershein
vz den sovmshrinen vil manich edel stein.
erlvht in gvter waete di rvorte vrowen hant
do wart dar fver gesvchet vil manich herlich gewant.
ê daz wol ertagete do chomen fver den sal
vil ritter vnde chnehte do hvp sich aber der shal.
vor einer vrvemesse di man dem chvenige sanch
da ritten ivnge helde daz sin der chvenech sagete danch.
vil crepfteliche lvte manich pvsuen erdoz
von trvmben vnt von floyten wart der shal so groz.
daz wormez div vil wite dar nach lvt ershal
di hohgemvten helde ce rossen chomen veberal.
do hvp sich in dem lande vil harte hohe ein spil
von manigem gvtem rechen der sah man da vil.
den ir tvmbiv herce gaben hohen mvt
da sah man vnder shilde vil manigen cieren ritter gvt.
in div venster sazen div herlichiv wip
vnd vil der schoenen maegede gecieret was ir lip.
si sahen chverzewile von manigem chvenem man
der wirt mit sinen vrivnden selbe riten began.
svs vertriben si di wile div dvhte niht lanch
man horte da cem tvome maniger gloken chlanch.
do chomen in di moere di vrowen ritten dan
den edelen chveneginnen den volgete manech chvene man.
si stvnden vor dem mvenster nider vf daz gras
prvnnhilt ir gesten dannoch vil waege was.
si giengen vnder crone in daz mvenster wit
div liebe wart sit gesheiden daz frvmte grozlicher nit.
do si gehorten messe si fvren wider dan
mit vil manigen eren man sach sider gan.
ce tissche vroliche ir vrevde nie gelach
da cer hohgecite vnz an den einlefften tach.
vor einer vespercite hovp sich groz vngemach
daz von manigem recken vf dem hove geschach.
si pflagen ritterschepfte dvrch chvercewile wan
do lieffen dar dvrch schowen vil manich wip vnde man.
zesamene do gesazen di kveneginne rich
si gedahten zweir recken di waren lobelich.
do sprach div schoe criemhilt ich han einen man
daz elliv disiv riche ce sinen handen solden stan.
do sprach div vrov prvnnhilt wi chvnde daz gesin
ob ander niemen lebte wan sin vnde din.
di wile lebt gvnther so chvnd ez nimmer ergan.
do sprach aber criemhilt nv sihestv wi er stat
wi rehte herliche er vor den recken gat.
alsam der liehte mane vor den sternen tvt
des mvz ich von schvlden tragen vrolichen mvt.
do sprach div vrov prvnnhilt swi waetlich si din man
swi edele vnt swi shoene so mvst tv vor im lan.
gvnther den recken den edeln brvder din
der mvz vor allen chvenegen daz wizest waerliche sin.
do sprach do vrov criemhilt so tiwer ist wol min man
daz ich in ane schvlde niht gelobet han.
an vil manegen dingen so ist sin ere groz
gelovbestv des prvenhilt er ist wol gvnthers genoz.
iane solt dv mirz criemhilt ce arge niht verstan
wand ich ane schvlde di rede niht han getan.
ich horte si iehen beide do iches aller erste sach
vnd da des chveneges wille an minem libe geschach.
vnt da er mine minne so ritterlich gewan
da iach des selbe sifrit er waere skveneges man.
des han ich in fver eigen sit iches in hoere iehen
dv sprach div shone criemhilt so waere mir vebele geshaehen.
wi heten so geworben di edelen brvder min
daz ich eigenmannes wine solde sin.
des wil ich dich prvnnhilt vil frivntliche bitten
daz dv di rede lazest dvrch mich mit gvetlichen sitten.
iane mach ir niht gelazen sprach des chveneges wip
zwiv sold ich verchiesen so maniges ritters lip.
der vns mit dem degene dienestlich ist vndertan
criemhilt div vil schone vil sere zvernen began.
dv mvst in verchiesen daz er dir immer bi
wone deheiner dienste er ist tiwerr danne si.
gvnther der min brvder der vil edel man
dv solt mich des erlazen daz ich von dir vernomen han.
vnde nimet mich immer wnder sit er din eigen ist
vnt daz vber vns beide so gewaltech bist.
daz er dir so lange den cins versezzen hat
der diner vebermvete sold ich von rehte haben rat.
dv zivhest dich ce hohe sprach des chveniges wip
nv wil ich saehen gerne op man den dinen lip.
habe ce solhen eren so man den minen tvt
di vrowen wrden beide vil sere zornech gemvt.
do sprach div vrowe criemhilt daz mvz et nv geschaehen
sit dv mines mannes fvr eigen hast veriehen.
nv mvezzen hivte chiesen der beide chvenige man
op ich vor chveniges wibe cem mvnster tvrre gan.
dv mvst da hivte schowen daz ich pin edelvri
vnt daz min man ist tiwerr danne der dine si.
da mit wil ich selbe niht bescholten sin
dv solt noch hinte chiesen wi div eigene div din.
ce hove ge vor recken in bvergenden lant
ich wil selbe tiwerr wesen danne iemen habe bechant.
deheine chvneginne div chron ie her getrvch
do hvp sich vnder den vrowen des grozen nides genvch.
do sprach aber prvnnhilt wiltv niht eigen sin
so mvstv dich scheiden mit den vrowen din.
von minem ingesinde da wir cem mvenster gan
des antwrte criemhilt entriwen daz sol sin getan.
nv chleidete ivch mine meide sprach sifrides wip
ez mvz ane schande beliben hie min lip.
ir svlt wol lazen schowen vnd habt ir riche wat
si mach sin gerne lovgen des prvennhilt veriehen hat.
man moht in lihte raten si svchten richiv chleit
da wart vil wol gecieret manich vrowe vnde meit.
do gi mit ir gesinde des edelen chveniges wip -
do wart ovch wol gecieret der schonen criemhilden wi -
mit drin vnd vierzech meiden di brahte si an den rin
di trvgen liehte pfelle geworht in araby.
svs chomen zv dem mvenster di meide wolgetan
ir warten vor dem hvse alle sifrides man.
di livte nam des wnder wa von daz gesach
daz man di chveneginne also gescheiden sach.
daz si bi ein ander niht giengen alsam ê
da von wart manigem degene sit vil sorchlichen we.
hie stvnt vor dem mvenster daz gvntheres wip
do hete chvrcewile vil maniges ritters lip.
mit den schoenen vrowen der si da namen war
do chom div vrov criemhilt mit maniger herlichen schar.
swaz chleider ie getrvgen edeler ritter chint
wider ir gesinde daz was gar ein wint.
wi was so rich des gvtes daz drizech kvenige wip
ez mohten niht erzivgen daz taete criemhilde lip.
ob iemen wenshen solde der chvnde niht gesagen
daz man so richiv chleider gesaehe ie mere tragen.
also da ce stvnden trvgen ir meide wolgetan
wan ce leide prvennhilde ez hete criemhilt verlan.
zesamne si do chomen vor dem mvenster wit
ez tet div hvsvrowe dvrch einen grozzen nit.
si hiez vil vebelliche criemhilde stille gan
ia sol vor chveniges wibe nimmer eigen div gegan.
do sprach div schone criemhilt - zornech was ir mvt
chvndestv noch geswigen daz waere dir gvt.
dv hast geshendet selbe den dinen schoenen lip
wi mohte mannes chebse werden immer chveniges wip.
wen hastv hie verchebset sprach do des chveniges wip
daz tvn ich sprach criemhilt den dinen schoenen lip.
den minnet erste sifrit der min vil lieber man
iane was ez niht min brvder der dir den magetvm an gewan.
war chomen dine sinne ez was ein arger list
zwiv lieze dv in minnen sit er din eigen ist.
ich hoere dich sprach criemhilt an alle schvlde chlagen
entriwen sprach do prvenhilt daz wil ich gvnthere sagen.
waz mach mir daz gewerren din vebermvt dich hat betrogen
dv hast mich ce dieneste mit rede dich an gezogen.
daz wizze en rehten triwen ez ist mir immer leit
getriwer heinliche sol ich dir wesen vmbereit.
prvnnhilt do weinende criemhilt niht langer lie
vor des chvniges wibe inz mvenster si do gie.
mit ir ingesinde da hvp sich grozer haz
des wrden ir liehtiv ovgen vil starche trveb vnd naz.
swi vil man gote gediende oder iemen da gesanch
des dvhte prvnnhilde div wile gar ce lanch.
wand ir was vil trvebe der lip vnd ovch der mvt
des mvose sit engelten manich helt chven vnd gvt.
prvnnhilt gi mit ir vrowen fver daz mvenster stan
si gedahte mich mvz criemhilt mere horen lan.
des mich so lvte zihet daz wortreze wip
hat er siches gervemet ez get an sifrides lip.
nv chom div edele criemhilt mit manigem chvenem man
do sprach div vrowe prvnnhilt ir svlt noch stille stan.
ir iahet min ce chebesen daz svlt ir mich lazen sehen
mir ist von iwern sprvchen daz wizzet leide geschehen.
so sprach div vrowe criemhilt ir mohtet mich lazen gan
ich erzivge ez mit dem golde daz ich an der hende han.
daz brahte mir min vriedel do er erste bi mir lach
ni gelebte prvnnhilt deheinen leidern tach.
si sprach diz golt vil edele daz wart mir verstoln
vnd ist mich harte lange vil veble vor verholn.
ich chvmes an ein ende wer mir ez hat genomen
di vrowen waren beide in groz vngemvete chomen.
do sprach aber criemhilt ine wils niht wesen diep
dv mohtes wol gedaht han vnd were dir ere lip.
ich erzivgez mit dem gvertel den ich hie vmbe han
daz ich niht livge ia wart min sifrit din man.
von ninnive der siden si den porten trvch
mit edelem gesteine ia was er gvt genvch.
do den gesach vrov prvnnhilt weinen si began
daz mvse vreischen gvnther vnd alle bvergvnden man.
do sprach div chvneginne heizet here gan
den fvrsten vonme rine ich wil in hoeren lan.
wi mich hat gehoenet siner swester lip
si sagt hie offenliche ich si sifrides wip.
der kvenich chom mit recken weinen er do sach
di sine trivttinne wi gvetlich er sprach.
sagt mir liebiv vrowe wer hat iv iht getan
si sprach zv dem kvenige ich mvz vnvroeliche stan.
von allen minen eren mich div swester din
gerne wolde scheiden dir sol gechlaget sin.
si iht mich habe gechebset sifrit ir man.
do sprach der chvenech gvnther so hetes vebele getan.
si treit hie minen gvrtel den ich han verlorn
vnd min golt daz rote daz ich ie wart geborn.
daz riwet mich vil sere dvne beredest chvenich mich
der vil grozen schande daz diene ich chvenech immer vmbe dich.
do sprach der chvenich gvnther er sol her fver gan
vnd hat er sis gervemet daz sol er hoeren lan.
oder sin mvz lovgen der helt von niderlant
den criemhilde vriedel den hiez man bringen sa cehant.
do der herre sifrit di vngemveten sach
ern wesse niht der maere wi balde er do sprach.
waz weinent dise vrowen daz het ich gerne erchant
oder von welhen schvlden mich der chvnich habe besant.
do sprach der chvenich gvnther ia ist mir harte leit
mir hat min vrowe prvnnhilt ein maere hie geseit.
dv habes dich des gervemet daz dv ir schoenen lip
aller erst habes geminnet daz sagt criemhilt din wip.
do sprach der starche sifrit vnd hat si daz geseit
ê daz ich erwinde ez sol ir werden leit.
vnd wil dir daz enpfveren vor allen dinen man
mit minen hohen eiden daz iches niht gesaget han.
do sprach der chvnich von rine daz soltv lazen sehen
den eit den dv da bivtest vnt mach der hie geschehen.
aller valschen dinge der wil ich dich ledich lan
sifrit der vil chvene cem eide bot di hant.
do sprach der chvenich riche mir ist so wol bechant
iwer groz vnschvlde ich wil iv ledich lan.
des ivch min swester zihet daz ir des nine habt getan.
do sprach aber sifrit genivzzet es min wip
daz si hat betrvebt den prvennhilde lip.
daz ist mir sicherlichen ane maze leit
do sahen zv zeinander di gvten ritter gemeit.
man sol vrowen ziehen sprach sifrit der degen
daz si vppechliche sprveche lazen vnder wegen.
verbivtez dinem wibe der minen tvn ich sam
ir grozen vngefvge ich mich waerliche sham.
mit rede was gescheiden manich schoene wip
do trvret also sere der prvnnhilde lip
daz ez varmen mvse den gvntheres man.
do chom von tronege hagene zv siner vrowen gegan
er vragete waz ir waere weinende er si vant.
do sagte si im div maere er lobt ir sa cehant
daz ez erarnen mvese der criemhilde man.
oder er wolde nimmer dar vmbe vrolich gestan
zv der rede chom do ortwin vnt gernot.
da di helde rieten den sifrides tot.
dar zv chom ovch giselher der edelen vten chint.
do er ir rede gehorte er sprach getriweliche sint.
ir vil gvten recken warvmbe tvt ir daz
iane gediente sifrit nie alsolhen haz.
daz er dar vmbe solde verliesen sinen lip
ia ist es harte lihte dar vmbe zvernent div wip.
svln wir govche ziehen sprach aber hagene
des habent vil lvecel ere so gvte degene.
daz er sich hat gervemet der lieben vrowen min
dar vmbe wil ich sterben ezen ge im an daz leben sin.
do sprach der chvenich selbe ern hat vns niht getan
niwan gvt vnd ere man sol in legn lan.
waz tovch ob ich dem recken nv waere gehaz
er was ie getriwe vnd tet wil willechliche daz.
do sprach von metzen der degen ortwin
iane mach in niht gehelffen div groze sterche sin.
erlovbet mirz min herre ich getv im leit
do heten im di helde ane schvlde widerseit.
sin gevolgete niemen niwan daz hagen
geriet in allen citen gvnther dem degene.
ob sifride niht enlebte wo wrde im vndertan
vil der chvenege lande der helt des trvren began.
do liezen siz beliben spiln man do sach
hey waz man starcher scheffte vor dem mvnster brach.
vor sifrides wibe al zv dem sale dan
do waren in vmmvte alle gvntheres man.
der chvenich sprach lat beliben den mortlichen zorn
er ist vns ce saelden vnt ce eren geborn.
ovch ist so grimme starch der wndern chvne man
ob er sin innen werde so torste in niemen bestan.
nein er sprach do hagene ir mvget wol stille dagen
ich getrwez heinliche also wol an getragen.
daz prvnnhilde weinen sol im wesen leit
ia sol im von hagenen immer wesen widerseit.
do sprach der chvenich gvnther wi mach daz ergan
des antwrte hagene ich wilz ivch horen lan.
wir heizen botten zv zvns in diz lant
widersagen offenliche di hie nimen sin bechant.
so ieht ir vor den gesten daz ir vnd iwer man
wellet herverten also daz ist getan.
so lobt er iv dar dienen des vlivset er den lip
so ervar ich vns div maere ab des chvnen recken wip.
der chvenich gevolgete vbele hagenen sinem man
di starchen vntriwe begonden tragen an.
ê iemen daz erfvnde di ritter vz erchorn
von zweier vrowen bagen wart vil manich helt verlorn.
an dem vierdem morgen zwen vnt drizech man
sach man ce hove riten daz wart do chvnt getan.
gvnther dem vil richen im waere widerseit
von lvge erwohsen vrovn criemhilde div aller grozzesten leit.
vrlovp si namen daz si fvr solden gan
vnd iahen daz siz waeren livdegeres man.
den ê hete betwngen div sifrides hant
vnd in ce gisel brahte in daz gvntheres lant.
di boten er do grvzte vnd hiez si sitzen gan
ir einer sprach dar vnder herre lat vns stan.
vnze wir sagen maere die iv enbotten sint
ia habt ir ce vinde daz wizzet maniger mvter chint.
iv widersaget livdegast vnd livdeger
den ir da wilen tatet div grozlichen ser.
di wellent zv ziv riten mit her in diz lant
der chvenich begonde zvrnen do er div maere bevant.
do hiez man di meinraeten zen herbergen varn
wi mohte sich her sifrit do da vor bewarn -
er oder andr iemen - daz si da trvgen an.
daz wart sit in selben ce grozem leide getan.
der chvnich mit sinen vrivnden rvonende gie
hagen von tronege in nie gerwen lie.
noch heten ez gescheiden genvge skveniges man
done wolt et hagene nie des tages ab gegan.
eines tages si sifriden rwoende vant
do begonde vragen der helt von niderlant.
wi gat so trvrechliche der chvnich vnt sine man
daz hilf ich im imer rechen hat im iemen iht getan.
do sprach der herre gvnther mir ist von schvlden leit
livdegast vnd livdeger di habent mir widerseit.
si wellent offenlichen riten in min lant
do sprach der degen chvne daz sol div sifrides hant.
nach allen iwern eren mit vlize vnderstan
ich getvn noch den daegenen als ich han ê getan.
ich gelege in wehste ir bverge vnd ovch ir lant
ê daz ich erwinde des sin min hovbet iwer pfant.
ir vnt iwer recken svlt hi heime bestan
vnd lat mich zv zin riten mit den di ich han.
daz ich iv gerne diene daz laz ich ivch sehen
von mir sol eweren vienden daz wizzet leide geschehen.
so wol mich dirre maere sprach der chvenich do
als ob er ernstliche der helffe waere vro.
mit valsche neig im tieffe der vngetriwe man
do sprach der herre sifrit ir svlt vil chleine sorge han.
do schichten si di reise mit den chnehten dan
sifride vnd den sinen ce sehen was ez getan.
do hiez er sich bereiten di von niderlant
di sifrides recken svchten stritechlich gewant.
do sprach der starche sifrit min vater sigemvnt
ir svlt hi beliben wir chomen in chvrcer stvnt -
git vns got gelveche - her wider an den rin.
ir svlt bi dem chvnige hie vil vroliche sin.
div zeichen si an bvnden also si wolden dan
da waren genvge di gvntheres man.
dine wessen niht der maere da von ez was geschehen
man mohte groz gesinde do bi sifride sehen.
ir helme vnd ovch ir prvenne si bvnden vf di march
sich bereite vome lande vil manich ritter starch.
so gi von tronege hagene da er criemhilde vant
vnt bat im geben vrlovp si wolden rvmen daz lant.
nv wol mich sprach do criemhilt daz ich ie gewan den man
der minen lieben vrivnden wol tar vor gestan.
also min herre sifrit tvt den vrivnden min
des wil ich hohes mvtes sprach div chveneginne sin.
vil lieber vrivnt hagene gedenchet ane daz
daz ich iv gerne diene vnd noch nie wart gehaz.
des lazzet mich geniezen an minem liebem man
ern sol des niht engelten hab ich prvnnhilde iht getan.
daz hat mich sit gerwoen sprach daz edel wip.
ovch hat er dar vmbe cerblwoen minen lip.
daz ich iz ie geredete daz beswaeret ir den mvt
daz hat vil wol errochen der helt chvne vnd gvt.
er sprach ir wert versvenet noch wol nach disen tagen
criemhilt min liebiv vrowe ia svlt ir mir sagen.
wi ich iv mvge gedienen an sifride iwerm man
daz tvn ich gerne vrowe wand iches niemen baz engan.
ich waere an alle sorge sprach daz edel wip
daz im iemen naeme in stvrme sinen lip.
ob er niht wolde volgen siner vebermvt
so waere im sicher der degenchvne vnd gvt.
vrowe sprach do hagene vnt habt ir des wan
daz man in mvege versniden ir svlt mich wizzen lan.
mit wi getanen listen ich daz sol vndersten
ich wil im ce hvte immer riten vnd gen.
si sprach dv bist min mach vnd ich pin der din
ich bevilhe dir mit triwen den lieben wine min.
daz tv mir wol behvetest den min holden man
si sprach min man ist chvene vnt dar zv starch genvch.
do er den lintrachen an dem berge slvch
ia badete sich in dem plvote der reche vil gemeit
da von in sit in stvrmen nie dehein waffen versneit.
iedoch pin ich in sorgen swenn er in strite stat
vnd vil der gershvezze von helden hande gat.
daz ich da verliese den minen lieben man
hey waz ich grozzer sorge diche vmbe sifriden han.
ich meld iz vf genade vil lieber vrivnt
daz dv dine triwe behaltest ane mir.
da man da mach verhowen den minen lieben man
daz laz ich dich hoeren deist vf genade getan.
do von des trachen wnden vloz daz heize blvt
vnd sich dar inne badete der chvene ritter gvt.
do viel im zwihssen di herte ein lindenblat vil breit
da mach man in versniden des ist mir sorgen vil bereit.
do sprach von tronege hagene vf daz sin gewant
naet ir im ein chleinez ceichen da ist mir bi bechant.
wa ich in mvege behevten so wir in stvrme stan
si wanden helt do vristen ez was vf sinen tot getan.
si sprach mit chleinen siden nae ich vf sin gewant
ein tovgenlichez crvece da sol helt din hant.
den minen man behivten so ez an di herte gat
swenn er in den stvermen vor sinen vienden stat.
daz tvn ich sprach do hagene vil liebiv vrowe min
do wand ovch des div vrowe ez sol im vrvme sin.
do was da mit verraten der criemhilde man
vrlovp nam do hagene do gie er vroeliche dan.
des chveneges ingesinde was alliz samt gemvt
ich waene immer recke mer deheiner tvt.
so grozer meinraete so da von im ergie
do sich an sine triwe criemhilt div chveneginne lie.
des andern morgens mit tvsent siner man
reit der herre sifrit vil vroelichen dan.
er wand er solde rechen der siner vrivnde leit
hagen im reit so nahen daz er geschowete div chleit.
als er gesach daz pilde do schiet er tovgen dan
di sageten ander maere zwene siner man.
mit vride solde beliben daz gvntheres lant
vnd si hete livdger zv dem chvenige gesant.
wi vngerne sifrit do hin wider reit
ern het etewaz errochen siner vrivnde leit
wand in vil chvm erwanden di gvntheres man.
do reit er zv dem kvenige der wirt im danchen began.
nv lon iv got des willen vrivnt sifrit
daz ir so willechliche tvt des ich ivch bit.
daz sol ich immer dienen als ich von rehte sol
vor allen minen vrivnden so getrwe ich iv wol.
nv wir der herverte ledich worden sin
so wil ich iagen riten bern vnd swin.
hin cem waschemwalde als ich vil dike han getan
daz het geraten hagene der vil vngetriwe man.
allen minen gesten sol man daz sagen
daz wir vil vrv riten di wellen mit mir iagen.
daz si sich bereiten di aber hie bestan
hovhssen mit den vrowen daz si mir liebe getan.
do sprach der herre sifrit mit herlichem site
swenne ir iagen ritet da wil ich gerne mite.
so svlt ir mir lihen einen svcheman
vnd etelichen bracken so wil ich riten in den tan.
welt ir niht nemen einen sprach der kvenich cehant
ich lih iv welt ir viere den vil wol ist bechant.
der walt vnde ovch di stige da div tier hine gant
die ivch niht fverwise cen herbergen riten lant.
do reit zv sinem wibe der recke vil gemeit
schiere hete hagene dem kvenige geseit.
wir gewinnen wol den tiwerlichen degen
svs getaner vntriwe solde niemer man gepflegen.
gventher vnd hagene di recken vil balt
lobten mit intrwen ein pirsen in den walt.
mit ir scharffen geren si wolden iagen swin
bern vnd wisende waz moehte chvners gesin.
da mit reit ovch sifrit in herlichem site
maniger hande spise fvrte man in mite.
zeinem chalten brvnnen verlos er sit den lip
daz het geraten prvnnhilt des kvnich gvntheres wip.
do gie der degen chvne da er crimhilde vant
do was nv vf gesovmet sin edel pirsgewant.
sin vnd siner gesellen si wolden vber rin
done dorfte criemhilde nimmer leider gesin.
di sine trivttinne chvst er an den mvnt
got laze mich dich vrowe gesehen noch gesvnt.
vnd mich div dinen ovgen mit holden magen din
soltv chvercewilen ine mach hie heime niht gesin.
do gedahtes an div maere - sine torster niht gesagen -
div si da hagenen sagete do begonde klagen.
div edel chveneginne daz si ie gewan den lip
do weinete ane mazze des herren sifrides wip.
si sprach zv dem recken lat iwer iagen sin
mir trovmte hinat wi zwei wildiv swin.
iageten veber heide da wrden blvomen rot
daz ich so sere weine des get mir waerliche not.
ich fverhte harte sere ettelichen rat
ob man der deheinem missedienet hat.
di vns gefvgen chvennen vientlichen haz
belibet lieber herre mit rehten triwen rat ich daz.
er sprach min trivtinne ich chvm in chvrcen tagen
ine weiz hie niht der livte di mir iht hazzes tragen.
alle dine mage sint mir gemeine holt
ovch han ich an den degenen hie niht anders versolt.
neina herre sifrit ia fverht ich dinen val
mir trovmte hinte leide wi ob dir ce tal.
vielen zwene berge ine gesach dich nimmer me
wil dv von mir scheiden daz tvt mir an dem hercen we.
er vmbvie mit handen daz tvgentriche wip
mit minnechlichem chvessen trvt er ir schonen lip.
mit vrlovbe er dannen shiet in chvrcer stvnt
sine gesach in leider dar nach nimmer mer gesvnt.
do ritten si von dannen in einen tieffen walt
dvrch chvrcewile willen vil manich ritter balt.
volgeten gvnthere vnd sinen man
gêr vnd giselher di waren da heime bestan.
geladen vil der rosse chom vor in veber den rin
di den iagetgesellen brot vnd win.
daz vleihs mit den visschen vnd manigen andern rat
den ein chvnich so riche vil harte pillichen hat.
si hiezen herbergen fver den grvnen walt
gegen des waldes ablovffe di stolcen ieger balt.
da si da iagen solden vf einen wert vil breit
da was ovch chomen sifrit daz wart dem chvenege geseit.
von den iagtgesellen wrden do gar bestan
div warte in allen enden do sprach der chvene man.
sifrit der vil starche wer sol vns in den walt
wisen nach dem wilde ir helde chvne vnd balt.
welle wir vns scheiden sprach do hagene
ê daz wir beginnen ich vnd di herren min
da bi wir mvegen bechennen ich vnd di herren min
wer di besten iegere an dirre waltreise sin.
livte vnd gehvende svln wir teilen gar
so cher ietslicher swar er gerne var.
swer danne iage daz beste des sol er haben danch
do wart der ieger biten bi ein ander niht ce lanch.
do sprach der herre sifrit ich han der hvnde rat
niwan einen bracken der so genozzen hat.
daz er di verte erchenne der tiere dvrch den tan
wir chomen wol ce iegede sprach der criemhilde man.
do nam ein alter iegere einen gvten spverhvnt.
er brahte den herren in einer chvrcer stvnt.
da si vil tieren fvnden swaz der von laegere stvnt
di eriagten di gesellen als noch gvte ieger tvnt.
swaz ir der bracke erspranchte di slvch mit siner hant
sifrit der vil chvene der helt von niderlant.
sin ros lieff so sere daz ir im niht entran
den lop vor in allen er an dem iegde gewan.
er was in allen dingen biderbe genvch
tier was daz erste daz er ce tode slvch.
ein vil starchez halp mit der sinen hant
dar nach er vil schiere einen vngefvegen lewen vant.
do den der bracke erspranchte den shoz er mit dem bogen
eine starche strale het er dar in gezogen.
der lev lief nach dem shvzze wan drier sprvenge lanch
di sinen iagtgesellen di sagten sifride danch
dar nach slvch er shiere einen wisent vnd einen elch
starcher vower viere vnd einen grimmen shaelch.
sin ross in trvch so balde daz ir im niht entran
hirzze oder hinden chvnde im wenich engan.
einen eber grozen den vant der spverhvnt
als er begvnde vliehen do chom an der stvnt.
des selben geiedes meister er bestvnt in vf der sla
daz swin vil zornechlichen lief an den helt san.
do slvch in mit dem swerte der criemhilde man
ezen het ein ander ieger so samfte niht getan.
do er in het ervellet man vie der spverhvnt
do wart sin iaget daz riche wol den bvergvnden chvnt.
do sprachen sin iegere mvegez mit fvege wesen
so lat vns her sifrit der tier ein teil genesen.
ir tvt vns hivte laere den berch vnd ovch den walt
des begonde smielen der degen chvene vnde balt.
do hortens allenthalben lvdem vnd doz
von livte vnd ovch von hvnden was der schal so groz.
daz in da von antwrte der berch vnd ovch der tan
vier vnt zweinzech rvore di ieger heten verlan.
do mvsen vil der tiere vliesen da daz leben
do wanden si daz fvegen daz man in solde geben.
den pris von dem geiede des chvnde niht geschaehen
do der starche sifrit wart cer fiwerstat gesaehen.
daz iagt was ergangen vnd ovch niht gar
di cer fiwerstete wolden di brahten mit in dar.
vil maniger tier hvete vnd wildes genvch
hey waz man des cer chvchen des chvneges ingesinde trvch.
do hiez der chvenich chvenden den iegern vz erchorn
daz er wold enbizzen do wart vil lvote ein horn.
zeiner stvnt geblasen da mit in wart erchant
daz man den fvrsten edele da cen herbergen vant.
do sprach ein sifrides iaegere herre ich han vernomen
von eines hornes dvzze daz wir nv svln chomen.
zv den herbergen antwrten ich des wil
do wart nach den gesellen gevraget blasende vil.
do sprach der herre sifrit nv rvome ovch wir den tan
sin ross trvch in ebene si ilten mit im dan.
si erspranchten mit ir shalle ein tier vil griwelich
daz was ein ber wilde do sprach der degen hinder sich.
ich wil vns hergesellen gvter chvercewile wern
wir svlt den bracken lazen ia sih ich einen bern.
der sol mit vns hinnen zen herbergen varn
ern vliehe danne vil sere ern chan siches nimmer bewarn.
der bracke wart verlazen der bere spranchte von dan
do wold in erriten der criemhilde man.
er chom in ein gewelle done chondes niwet wesen
daz starche tier do wande vor dem iaegere genesen.
do spranch von sinem rosse der stolze ritter gvt
er begonde nach lovffen daz tier was vmbehvt.
ezen chonde im niht entrinnen do viench er iz cehant
an aller slahte wnden der helt ez schiere gebant.
crazcen vnd bizen chvnde ez niht den man
er band ez zvme satele vf saz der snelle san.
er braht iz an di fiwerstat dvrch sinen hohen mvt
ceiner chvrzewile der recke chvene vnd gvt.
wi rehte herliche er cen herbergen reit
sin ger was vil michel starch vnde breit.
im hiench ein zier waffen hin nider an den sporn
von vil rotem golde fvrt der herre ein shone horn.
von bezzerm prischewaete gehort ich nie gesagen
einen rok von swarcem pfellel den sach man in tragen.
vnd eine hvt von zobele div riche was genvch
hey waz er richer porten an sinem chochaere trvch.
von einem pantel was dar vber gezogen
ein hvt dvrch di sveze ovch fvrt er einen bogen.
den man mit antwerche mvse ziehen dan
der in spannen solde ern het ez selbe getan.
von einer lvdemes hvte was allez sin gewant
von hovbet vnz an daz ende gestrevt man dar vffe vant.
vz der liehten rivhe vil manich goldes zein
ce beiden sinen siten dem chvnem iegermeister schein.
do fvrt er palmvngen ein ziere waffen breit
daz was also scherpfe daz ez nie vermeit.
swa man ez slvch vf helme sin ecke waren gvt
der herliche iaeger was hohe gemvt.
sit daz ich iv div maere gar bescheiden sol
im was sin edel chocher vil gvter strale vol.
von gvldinen tvellen div sahs wol hende breit
ez mvse vil balde sterben swaz er da mit versneit.
do reit der ritter edele vil weidenliche dan
in sahen dort chomen her di gvntheres man.
si lieffen im engegen vnd enpfiengen im daz march
do fvrt er bi dem satel einen bern groz vn starch.
als er gestvnt von rosse do lost er im div bant
von fvoze vnd ovch von mvnde do erlvote da cehant.
vil groze daz gehvende swaz des den bern sach
daz tier ce walde wolde di livte heten vngemach.
der ber von dem schalle dvrch di chvochen geriet
hey waz er chvchenknehte von dem fiwer schiet.
vil chezzel wart gerveret cefveret manich brant
hey waz man gvter spise in der asschen ligen vant.
do sprvngen von dem sedele di herren vnd ir man
der ber begonde zvernen der chvenich der hiez do lan.
allez daz gehvende daz an den seilen lach
vnd waeriz wol verendet si heten vrolichen tach.
mit bogen vnd mit spiezen - niht langer man daz lie -
do lieffen dar si snellen da der ber gie.
da was so vil der hvnde daz da niemen shoz
von des livtes schalle daz gebirge allez erdoz.
der ber begonde vliehen von den hvnden dan
im chvnde niht gevolgen wan criemhilde man.
der erlief in mit dem swerte ce tode er in do slvch
hin wider zv dem fiwere den ber man do sider trvch.
do sprachen di daz sahen er waere ein creftech man
di stolzen iagetgesellen hiez man cen tisschen gan.
vf einem shoenem anger saz ir da genvch
hey waz man richer spise den edeln iegeren do trvch.
di shenchen chomen seine di tragen solden win
ezen chvnde baz gedienet den helden nimmer sin.
heten si dar vnder niht so valschen mvt
so waeren wol di recken vor allen schanden behvt.
do sprach der herre sifrit wnder mich des hat
sit man vns von den chvchen git so manigen rat.
warvmb vns di shenchen bringen niht den win
man enpflaege baz der iegere ich enwil niht iagetgeselle sin.
ich hete wol gedienet daz man min baz naeme war
der chvenich von sinem tissche sprach in valsche dar.
man sol iv gerne bvezen swes wir gebresten han
daz ist von hagenen schvlden er wil vns gern erdversten lan.
do sprach von tronege hagene vil lieber herre min
ich wande daz daz pirsen hivte solde sin.
da cem spehtsharte den win den sand ich dar
sin wir hivte vngetrvnchen wi wol ich mere daz bewar.
do sprach der herre sifrit ir lip der hab vndanch
man solde mir siben sovme met vnd lvtertranch.
haben her gefveret do des niht mohte sin
do sold man vns gesidelt haben naher an den rin.
do sprach von tronege hagene ir edel ritter balt
ich weiz hie bi nahen einen brvnnen chalt -
daz ir niht enzvernet - da svln wir hine gan.
der rat wart manigem degene ce grozen sorgen getan.
sifrit den recken twanch des tvrstes not
den tissch er deste ziter rvchen dan gebot.
er wolde fver di berge zv dem brvnnen gan
do was der rat mit meine von den rechen getan.
div tier hiez man waegen fveren in daz lant
div da hete verhowen div sifrides hant.
man iah im grozer eren swer iz ie gesach
hagen sine triwe vil sere an sifriden brach.
do si wolden dannen zv den linden breit
do sprach von tronege hagene mir ist des vil geseit.
daz niht gevolgen chvenne der criemhilde man
swenne er wolde gahen hey wolde er vns daz sehen lan.
do sprach von niderlande der chvene sifrit
daz mvget ir wol versvchen welt ir mir lovffen mit.
ce wette zv dem brvnnen so daz ist getan
dem sol man iehen dannen den man sihet gewnnen han.
nv welle ovch wirz versvchen sprach hagene der degen
do sprach der snelle sifrit so wil ich mich legen.
fvor di iwern fvezze nider an das gras
do er daz gehorte wi lieb ez gvnthere was.
do sprach der degen chvene noch wil ich iv mere sagen
allez min gewaete wil ich mit mir tragen.
den ger zv dem schilde vnd al min pirsgewant
den chocher zv dem swerte vil schier er vmb gebant.
do zvgen si div chleider von dem libe dan
in zwein wizzen hemden sach man si beide stan.
sam zwei wildiv pantel si lieffen dvrch den chle
do sach man bi dem brvnnen den chvenen sifriden ê.
den pris an allen dingen trvch er vor manigem man
daz swert daz lost er schiere den chocher leit er dan.
den starchen ger er leinte an der linden ast
bi des brvnnen vlzze stvnt der herliche gast.
di sifrides tvgende waren harte groz
den schilt er leite nider al da der brvnne vloz.
swi harte in do dvrste der helt nine tranch
ê daz der chvenich getrvnche des sagt er im boesen danch.
der brvnne der was chvle lvter vnd gvt
gvnther sich do neigete nider zv dem flvt.
als er het getrvnchen do riht er sih von dan
alsam het ovch gerne dr chvne sifrit getan.
do engalt er sine zvehte den bogen vnt daz swert
daz trvch allez hagene von im dannewert.
do sprang er hin wider da er den ger da vant
er sach nach einem bilde an des chvenen gewant.
da der herre sifrit ob dem brvnnen tranch.
er shoz in dvrch daz crvce daz von der wnden spranch.
daz blvt im von dem hercen vaste an hagenen wat
so groze missewende ein helt nimmer mer begat.
den ger im gein dem hercen er do stechen lie
also grimmechlichen ce flvehten hagen nie.
gelief noch in der werlde vor deheinem man
do sich der herre sifrit der grozen wnden versan.
der herre tobelichen von dem brvnnen spranch
im ragete von dem hercen ein gerstange lanch.
der fverste wande vinden bogen oder swert
so mvese wesen hagen nach sinem dienste gewert.
do der sere wnde des swertes niht envant
done het et er niht mere want des shildes rant.
er zvchten von dem brvnnen do lief er hagenen an
done chvnde im niht entrinnen des chvnich gvntheres man.
swi wnt er was cem tode so crefftechlich er slvch
daz vz dem schilde draete genvch.
viel des edelen gesteines der schilt vil gar cerbrast
sich hete gerne errochen der vil herliche gast.
do was gestrvchet hagene vor siner hant ce tal
von des slages creffte der wert vil lvt erhal.
het er daz swert enhande so waerez hagenen tot
so sere zvrnt der wnde des gie im waerlichen not.
erblichen was sin varwe ern chvnde niht gesten
sines libes sterche mvse gar cergen.
wand er des todes zeichen in liehter varwe trvch
sit wart er beweinet von schonen vrowen genvch.
do viel in di blvmen der criemhilde man
daz plvt von siner wnden sach man vil aste gan.
do begonde er schelten - des gie im groziv not -
di vf in geraten heten den vngetriwen tot.
do sprach der verchwnde ia ir vil boesen zagen
waz helffent miniv dienest daz ir mich habt erslagen.
ich was ie getriwe - des ich engolten han
ir habt an iwern magen leider vbele getan.
di sint da von bescholten swaz ir wirt geborn
her nach disen ziten ir habet iwern zorn.
gerochen also sere an dem libe min
mit laster ir gescheiden svlt von gvten rechen sin.
di ritter alle lieffen da er erslagen lach
ez was ir genvgen ein vrevdeloser tach.
di iht triwe heten von den wart er gechlaeit
daz het wol verdienet der ritter chven vnt gemeit.
der kvenich von bvrgvnden chlagte sinen tot
do sprach der verchwnde ez ist ane not.
daz der nach schaden weinet der in hat getan
der dienet michel schelten ez waere bezer verlan.
do sprach der grimme hagene iane weiz ich waz er kleit
allez hat nv ende vnser sorge vnt vnser leit.
wir vinden ir vil wenich di getverren vns bestan
wol mich deich siner herschaft ce rate han getan.
ir mveget ivch lihte rvemen sprach do sifrit
het ich an iv erchennet den mortlichen sit.
ich hete wol behalten vor iv minen lip
mich riwet niht so sere so vrov criemhilt min wip.
nv mvze got erbarmen deich ie gewan den svn
dem man daz itewizen sol nah den ziten tvn.
daz sine mage iemen mortliche han erslagen
moht ich so sprach sifrit daz sold ich pilliche chlagen.
do sprach iemerliche der verchwnde man
welt ir chvenich edele triwen iht began.
in der werlt iemen lat iv bevolhen sin
vf iwer genade di holden trivtinne min.
vnd lat si des geniezen daz si iwer swester si
dvrch aller fvrsten tvgende wont ir mit triwen bi.
mir mvezen warten lange min vater vnd mine man
ezen wart nie vrowen leider an liebem manne getan.
di blvmen allenthalben von blvte wrden naz
do rang er mit dem tode vnlange tet er daz.
want des todes waffen ie ce sere sneit
done moht niht reden mere der recke chven vnt gemeit.
do di herren sahen daz der helt was tot
si leiten in vf einen schilt der was von golde rot.
vnd wrden des ce rate wi daz sold ergan
daz man ez verhaele daz ez hete hagen getan.
do sprachn genvge vns ist vbel geschehen
ir svlt ez heln alle vnt svlt geliche iehen.
da er rite eine iagen der criemhilde man
in slvegen schachaere da er fvere dvrch den tan.
do sprach von tronege hagene ich bringn in daz lant
mir ist vil vnmaere vnd wirt ez ir bechant.
div so hat betrvebet den prvennhilde mvt
ez ahtet mich vil ringe swaz si weinens getvt.
do erbiten si der nahte vnd fvren vber rin
von helden chvnde nimmer wirs geiaget sin.
ein tier daz si slvgen daz weinten edliv chint
ia mvsen sin engelten vil gvte wigande sint.
von grozer vebermvete mveget ir horen sagen
vnd von eislicher rache do hiez hagen tragen.
sifrit also toten von nibelvnge lant
fver eine chaemenaten da man criemhilde vant.
er hiez in tovgenlichen legen an di tver
daz sin da solde vinden so si gienge da fver.
zer mettine ê daz ez wrde tach
der div vrowe criemhilt vil selten deheine verlach.
man lvte da cem mvenster nach gewoneheit
vrov criemhilt div schoene wachte manige meit.
ein lieht bat si ir bringen vnd ovch ir gewant
do chom ein kameraere da er sifriden vant.
er sah in blvtes rôten sin wat was elliv naz
daz ez sin herre waere nine wesse er daz.
hin cer kemenaten daz lieht trvg er an der hant
von dem vil leiden maere div vrov criemhilt ervant.
do si mit ir vrowen cem mvnster wolde gan
do sprach der chameraere ir svlt stille stan.
ez lit vor disem gadme ein ritter tot erslagen
do begonde criemhilt vil harte vmmaezliche chlagen.
e daz si reht erfvnde daz iz waere ir man
an di hagenen vrage denchen si began.
wi er in solde vristen do wart ir erste leit
von ir was allen vrevden von sinem tode widerseit.
do seich si zv der erden daz si niht ensprach
di schoenen vrevdelôsen ligen man do sach.
criemhilde iamer wart vmmazen groz
do erschre si nach vncreffte daz al div chemenate erdoz.
do sprach daz gesinde waz ob ez ist ein gast
daz blvt ir vz dem mvnde von hercen iamer brast.
do sprach si ez ist sifrit der min vil lieber man
ez hat geraten prvennhilt daz ez hat hagen getan.
do vrowe hiez sich wisen da si den helt vant
si hop sin hovbt schoene mit ir vil wizzen hant.
swi rot ez waere von blvte si het in schiere erchant
do lach vil iaemerliche der helt von nibelvnge lant.
do rief vil trvrechliche div vrowe milt
owe mich mines leides nv ist dir din shilt.
mit swerten niht verhowen div list ermorderot
wesse ich wer iz het getan ich riet im immer sinen tot.
allez ir gesinde chlagete vnd schre
mit ir lieben vrowen wande in was harte we.
vmb ir vil edeln herren den si da heten velorn
da het gerochen hagene harte prvnnhilde zorn.
do sprach div iamerhaffte ir kameraere ir svlt hin gan
vnd wechet harte balde di sifrides man.
ir svlt ovch sigemvnde minen iamer sagen
ob er mir helffen welle den chvenen sifride chlagen.
do lief ein bote balde da er si ligen vant
di sifrides helde von nibelvnge lant.
mit den vil leiden maren ir vrevd er in benam
sine wolt es niht gelovben vnz man daz weinen vernam.
der bote chom ovch schiere da der chvnich lach.
sigemvnt der herre der slaffes niht enpflach.
ich waene sin herce im sagte daz im was geschehen
ern mohte sinen lieben svn nimmer lebendich gesehen.
vachet herre sigemvnt mich bat nach iv gan
criemhilt min vrowe der ist ein leit getan.
daz ir vor allen leiden an ir herce gat
daz svlt ir chlagen helffen wand ez ivch sere bestat.
vf rihte sich do sigemvnt er sprach waz sint div leit
der schonen criemhilde div dv mir hast geseit.
der bote sprach mit weinen ine chan iv niht verdagen
ia ist von niderlande der chvene sifrit erslagen.
do sprach der herre sigemvnt lat iwer schimpfen sin
vnd also bosiv maere dvrch willen min.
daz ir ez saget iemen daz er si erslagen
wand ine chvnd in nimmer vor minem tode verchlagen.
welt ir mir niht gelovben daz ir mir horet sagen
so mvget ir selbe hoeren criemhilde klagen.
vnt allez ir gesinde den sifrides tot
vil ser scrachte do sigemvnt des gie im werliche not.
mit hvndert sinen mannen er von dem bette spranch
si zvchten zv den henden div scharffen waffen lanch.
si lieffen zv dem wffe vil iamerliche dan
do chomen tvsent rechen des chvenen sifrides man.
do si so iaemerliche di vrowen horten chlagen
do wanden svemeliche si solden chleider tragen.
iane mohten si der sinne vor leide niht gehaben
in wart vil michel swaere in ir hercen begraben.
do chom der chvene sigemvnt da er criemhilde vant
er sprach owe der reise her in dize lant.
wer hat mich mines chindes vnd ivch des iweren man
bi also gvten frivnden svs mortliche ane getan.
hey sold ich den bechennen sprach daz vil edel wip
holt wrde im nimmer min herce vnt ovch min lip.
ich geriete im also leide daz di frivnde sin
von den minen schvlden mvsen weinende sin.
sigemvnt der herre den fvrsten vmbesloz
do wart von sinen vrivnden der iamer also groz.
daz von dem starchen wffe palas vnde sal
vnd ovch di stat ce wormze von ir weinen erschal.
done niemen getroesten daz sifrides wip
man zoch vz den chleidern den sinen lip.
man wsch im sine wnden vnd leit in vf den re
so was den sinen livten von grozem iamer starche we.
do sprachen sine rechen von nibelvnge lant
in sol immer rechen mit willen vnser hant.
er ist in dirre bverge der iz hat getan
do ilten nach den waffen alle sifrides man.
di vz erwelten degene mit schilden chomen dar
einlef hvndert rechen di het an siner schar.
sigemvnt der herre sines svnes tot
den wold er gerne rechen des gie im waerlichen not.
sine wessen wen si solden mit strite do bestan
sine taeten ez danne gvnther vnd sine man.
mit den der herre sifrit an daz geieide reit
criemhilt sach si gewaffent daz was ir groezliche leit.
swi michel waer ir iamer vnd swi starch ir not
do vorhte der nibelvnge tot.
von ir brvder mannen daz si ez vnderstvnt
si warnt si als gvetliche so vrivnde liebe vrivnde tvnt.
do sprach div iamers riche min herre sigemvnt
wes welt ir beginnen iv ist niht rehte chvnt.
ia hat der kvenich gvnther so manigen chvenen man
ir welt ivch alle vliesen svlt ir di rechen bestan.
mit vf erbvnden schilden in was ce strite not
div edel kvneginne bat vnd gebot.
daz siz miden solden di rechen vil gemeit
do siz niht lazen wolden ez was ir waerlichen leit.
si sprach herre sigemvnt ir svlt iz lazen vnderstan
vnz ez sich baz gefvege so wil ich minen man.
immer mit iv rechen der mir in hat benomen
wird ich des bewiset ich sol im schaedeliche chomen.
ez ist der vebermveten hie bi rine vil
da von ich iv des strites raten niht enwil.
si habent wider einen ie wol drizech man
nv laz in got gelingen als vmb vns gedienet han
ir svlt hie beliben vnt dolt mit mir miniv leit.
als iz tagen beginne ir helde vil gemeit
so helffet mir besarchen den minen lieben man.
do sprachen di degene daz sol werden getan
iv enchvnde niemen daz wnder vol sagen.
von rittern vnt von vrowen wi man di horte chlagen
so daz man des wffes wart in der stat gewar
di edelen bvrgaere di chomen gahende dar.
si chlageten mit den gesten want in was harte leit
daz sifrides schvlde in niemen het geseit.
dvrch waz der edel reche verlvr den sinen lip
do weinten mit den vrowen der gvten bvrgaere wip.
smide hiez man gahen wrchen einen sarch
von silber vnd von golde vil michel vnd vil starch.
man hiez in vaste spengen mit stahel daz was gvt
do was allen livten harte trvrech der mvt.
div naht was cergangen man sagte ez wolde tagen
do hiez div edel vrowe zv dem mvnster tragen.
sifriden den herren den vil lieben man
swaz er da vrivnde hete di sach man weinende gan.
do si in cem mvnster brahten vil der gloken chlanch
do hort man allenthalben vil maniges pfaffen sanch.
do chom der kvnich gvnther mit den sinen man
vnd ovch der grimme hagene zv dem wffe gegan.
er sprach vil liebiv swester owe der leide din
daz wir niht ane des grozen schaden sin.
wir mvezen chlagen immer den sifrides lip
daz tvt ir ane schvlde sprach daz iamerhafte wip.
waer iv dar vmbe leide son waer es niht geschehen
ir hetet min vergezzen - des mag ich nv wol iehen -
da ich da wart gescheiden vnt min lieber man.
daz wolde got sprach criemhilt vnd waer iz mir selber getan.
si buten vaste ir lovgen criemhilt begonde iehen
swelher sich vnschvldige der laze daz gesehen.
der sol zv der bare vor den livten gen
da bi mach man di warheit harte schiere versten.
daz ist ein michel wnder - vil dicke ez noch geschiht
swa man den mortmeilen bi dem toten siht.
so blvtent im di wnden als ovch da geschach
da von man di schvlde da ce hagene gesach.
di wnden vlvzzen sere alsam si taten ê
di ê da sere chlageten des wart nv michel me.
do sprach der kvenich gvnther ich wilz ivch wizzen lan
in slvgen schachaere hagen hat es niht getan.
mir sint di schachaere sprach si vil wol bechant
nv lazzez got errechen noch siner vrivnde hant.
gvnther vnd hagene ia habt ir iz getan
di sifrides degene heten gegen strite wan.
do sprach aber crimhilt habt mit mir di not
do chomen dise beide da si in fvnden tot.
gere ir brvder vnd giselher daz chint
in triwen si in chlageten mit den anderen sint.
si weinten innechlichen den crimhilde man
man solde messe singen zv dem mvnster dan.
giengen allenthalben wip man vnt chint
di sin doch liht enbaren di weinten sifriden sint.
gernot vnd giselher di sprachen swester min
nv troste dich nach tode als iz doch mvz sin.
wir wellen dichs ergeczen di wile wir geleben
done chvnde ir trost deheinen cer werlde niemen gegeben.
sin sarch der was bereitet wo vmbe einen mittentach
man hvp in von der bare da er vffe lach.
ine wolde noch div rowe lazen niht begraben
des mvsen al di livte michel arbeite haben.
in einen richen pfellel man den toten want
ich wene man da iemen ane weinen vant.
do chlagete hercenliche vte ein edel wip
vnd allez ir gesinde den sinen waetlichen lip.
do man daz gehorte daz man cem mvenster sanch
vnt man in gesarchet hete do hvp sich groz gedranch.
durch willen siner sele waz opffers man do trvch
er hete bi den vinden doch gvter vrivnde genvch.
criemhilt div arme cen kameraeren sprach
si svln dvrch mine liebe liden vngemach.
di im iht gvtes gvennen vnd mir wesen holt
dvrch sifrides sele sol man teilen sin golt.
dehein chint was da so chleine daz iht witze mohte haben
daz mvse gen cem opffer ê wrde begraben.
baz danne hvndert messe man da des tages sanch
von sifrides vrivnden wart da grozer gedranch.
do man da hete gesvngen daz volch hvp sich von dan
do sprach div vrowe criemhilt irn svlt eine lan.
hinte mich bewachen den vz erwelten degen
ez ist an sinem libe als min vrevde gelegen.
dri tage vnd dri nahte wil ich lazen stan
vnz ich mich geniete mines vil lieben man.
waz ob daz got gebivtet daz mich nimt ovch der tot
so waere wol verendet min armer criemhilde not.
cen herbergen giengen di livte von der stat
pfaffen vnd mvenche si beliben bat.
vnd allez sin gesinde daz es des heldes pflach
si heten naht vil arge vnt vil mvelichen tach.
ane ezzen vnd ane trinchen beleip da manich man
di ez da nemen wolden den wart daz chvnt getan.
daz mans in den vollen gaebe daz schvf her sigemvnt
do was den nibelvngen vil arbeite chvnt.
di drie tagecite so wir horen sagen
di da chvnden singen daz si mvsen tragen.
vil der arbeite waz man in opfers trvch
di vil arme waren di wrden riche genvch.
swaz man vant der armen di es niht mohten han
di hei man cem opfer mit dem golde gan.
vz sin selbes kamern do er niht solde leben
vmb sine sele wart manich tvsent march gegeben.
vrbor vf der erden teilten si in div lant
swa so man div kloster vnd gvte livte vant.
silbers vnd waete gap man den armen genvch
si tet dem wol geliche daz sim holden willen trvch.
an dem dritten morgen ce der rehten messecit
so was bi dem mvnster der chirchof also wit
von den lantlivten weinens also vol.
si dienten im nach tode also man lieben vrivnden sol.
in den tagen vieren - man hat gesaget daz -
ce drizech tvsent marchen oder dannoch baz
wart dvrch sine sele den armen da gegebn.
do was gelegen ringe sin groziv schone vnd ovch sin leben.
do got da wart gedienet daz man vol sanch
mit vngefvegem leide vil des volches ranch.
man hiez in vz dem mvenster zv dem grabe tragen
di sin vngern enbaren di sah man weinen vnd chlagen.
vil lvte schriende daz livt gi mit im dan
vro enwas da niemen weder wip noch man.
ê daz man in begrvobe man sanch vnd las
hey waz gvter pfaffen ce siner pifilde was.
e daz cem grabe choeme daz sifrides wip
do ranch so mit iamer ir getriwer lip.
daz man si mit dem brvnnen vil dicke da vergoz
ez was ir vngemvete vil harte vnmaezlichen groz.
ez was ein michel wnder daz si ie genas
mit chlage ir helfende manich vrowe was.
do sprach div chveneginne ir sifrides man
ir svlt dvrch iwer triwe an mir genade began.
lat mir nach minem leide daz chleine liep geschehen
daz ich sin schoene hovbt noch eines mveze sehen.
do bat sis also lange mit iamers sinnen starch
daz man cebrechen mvse do den herlichen sarch.
do brahte man di vrowen da si in ligen vant
si hvp sin schoene hovbt mit ir vil wizzen hant.
do chvstes also toten den edel ritter gvt
div ir vil liehten ovgen vor leide weinten blvt.
ein iamergez scheiden wart do da getan
do trvch man si von dannen sine chvnde niht gegan.
do vant man sinnelose daz herliche wip
vor leide moht ersterben der ir vil wnnechlicher lip.
do man den edelen herren hete nv begraben
leit ane maze sah man di alle haben.
di mit im chomen waren von nibelvnge lant
vil selten vroelichen man do sigemvnden vant.
da was der etlicher der drier tage lanch
vor dem grozem leide niht az noch entranch.
do mohten si dem libe so gar geswichen niht
si nerten sich nach sorgen so noch genvgen gesiht.
er sweher criemhilde gie da er si vant
er sprach cer chveneginne wir svln in vnser lant.
wir waen vnmaere geste bi dem rine sin
criemhilt vil liebiv vrowe nv vart ir zv den landen min.
sit daz vns vntriwe ane hat getan
hi in disen landen des iwern edeln man.
des svlt ir niht engelten ich vil iv waege sin
dvrch mines svns liebe des svlt ir ane zwivel sin.
ir svlt haben vrowe allen den gewalt
den iv ê taete chvnde sifrit der degen balt.
daz lant vnd ovch div chrone daz si iv vndertan.
iv svln gerne dienen alle sifrides man
do saget man den chnehten si solden riten dan.
do wart ein michel gahen nach rossen getan.
bi ir starchen vienden was in ze wesin leit
den vrowen vnt den megden hiez man svchen div chleit.
do der kvnich sigemvnt wolde sin geriten
do begonde criemhilt di ir mage biten.
daz si bi ir mvter solde da bestan
do sprach div vrowe herre daz chvnde niemer ergan.
wi mohten ich den immer mit ovgen an gesehen
von dem mir armem wibe so leide ist geschehen.
do sprach der ivnge giselher vil liebiv swester min
dv solt dvrch dine triwe hi bi diner mvter sin.
di dich da habent beswaeret vnde betrvebet den mvt
der bedarftv niht ce dienste nv zer min eines gvt.
si sprach zv dem rechen iane mages niht geschehen
vor leide mvoz ich sterben swenne ich hagenen mvse sehen.
des tvn ich dir ce rate vil liebiv swester min
dv solt bi dinem brvder giselhere sin.
ia wil ich dich ergezzen dines mannes tot
do sprach div gotes arme des waere criemhilde not.
do wz ir der ivnge giselher so gvetlich erbot
do begonde vlêgen ûte vnd gernot.
vnd ir getriwe mage si baten si da bestan
si hete lvecel chvennes vnder sifrides man.
si sint iv alle vremde so sprach gernot
ezen lebet so starcher niemen erne mveze ligen tot.
daz bedencht liebiv swester vnd troestet iwern mvt
belibt bi den vrivnden daz wirt iv waerlichen gvt.
si lobte giselhern si wolde da bestan
div ross gezogen waren den sigemvndes man.
als si wolden riten cer nibelvnge lant
do was ovch vf gesovmet al der recken gewant.
do gie der herre sigemvnt zv criemhilde stan
er sprach zv der vrowen di sifrides man.
nv warten bi den rossen nv svl wir riten hin
wand ich vil vngerne bi den bvergonden bin.
do sprach div vrowe criemhilt mir ratent di vrivnde min
swaz ich han getriwen ich svl hie bi in sin.
ich habe niemen mage in nibelvnge lant
vil leit was iz sigemvnde do erz an criemhilde ervant.
do sprach der kvenich sigemvnt lat iv niemen sagen
vor allen minen magen svlt ir di chrone tragen.
also gewaltechliche als ir e habt getan
ir ensvlt des niht engelten daz wir den helt verloren han.
vnd vart ovch mit vns wider dvrch iwer chindelin
daz ensvlt ir niht vrowe weise lazen sin.
swenne iwer svn gewahset der trostet iv den mvt
di wile sol iv dienen manich helt chvne vnd gvt.
si sprach herre sigemvnt iane mach ich riten niht
ich mvz hie beliben swaz halt mir geschit.
bi den minen magen di mir helfen chlagen
do begonden disiv maere den gvten recken missehagen.
si sprachen al geliche so moehte wir wol iehen
daz vns allererste waere leit geschehen.
woldet ir beliben bi vnsern vinden hie
so geritten hovereise noch helde sorchlicher nie.
ir svlt ane sorge got bevolhen varn
man git iv gvt geleite - ich heiz ivch wol bewarn -
zv sigemvndes lande min liebez chindelin.
daz sol vf genade iv rechen wol bevolhen sin.
do si wol vernamen daz si niht wolde dan
do weinten al geliche di sigemvndes.
wi rehte iamerlichen schiet do sigemvnt
von vrovn criemhilde do was im vngemvete chvnt.
so we der hohgecite sprach do der kvnech her
ez geschit von chvrcewile hinfvr nimmer mer.
kvnige noch sinen magen daz vns ist geschehen
man sol nimmer mere hi cen bvergonden sehen.
do sprachen offenliche di sigemvndes man
ez mohte noch div reise in diz lant ergan.
so wir den reht erfinden der vns den herren slvch
si hebent von sinen magen starcher viende genvch.
er chvste criemhilden wi iamerlichn er sprach
do si beliben wolde vnd er daz reht ersach.
nv riten vrevden ane heim in vnser lant
alle mine sorge sint mir erste nv bechant.
si riten an geleite von wormez an den rin
si mohten wol des mvtes vil sicherlichen sin.
ob si in vientschepfte werden an gerant
daz sich weren wolde der chvnen nibelvnge hant.
sine gerten vrlovbes da ze cheinem man
do sah man gernot vnd giselheren gan.
zv zim minnechlichen im was sin schade leit
des brahten in wol inne di helde chvne vnt gemeit.
do sprach gezogenlichen der fvrste gernot
got weiz daz wol von himele an sifrides tot.
gewan ich ni di schvlde daz ich daz horte sagen
wer im hie vient waere ich sol in pilliche chlagen.
do gab in gvt geleite giselher daz chint
er brahte sorgende vz dem lande sint.
den kvenich mit sinen recken heim ce niderlant
wi lvecel man der mage dar inne vroelichen vant.
wi si nv gefveren des chan ich niht gesagen
man horte hie zallen ziten criemhilde chlagen.
daz ir niemen troste daz herce vnt ovch den mvt
ezen taete giselher der was getriwe vnde gvt.
prvnhilt div schoene mit vebermvete saz
swaz geweinte criemhilt vnmaer was ir daz.
sine wart ir gvter triwe nimmermer bereit
sit getet ir ovch vrov criemhilt div vil hercenlichen leit.
do div edel criemhilt also verwitwet wart
bi ir ime lande der grave ecchewart.
beleip mit sinen mannen der dienet ir zallen tagen
der half ovch siner vrowen sinen herren diche chlagen.
ze wormez bi dem mvnster ein gezimmber man ir sloz
wit vnd vil michel rich vnd groz.
da si mit ir gesinde sit ane vrevde saz
si was cer chirchen gerne vnd tet vil gvetlichen daz.
da man begrvb ir vriedel wi selten si daz lie
mit trvregem mvte si alle cit dar gie.
si bat got den gvten siner sele pflegen
vil diche wart beweinet mit grozzen triwen der degen.
vte vnd ir gesinde trosten si zaller stvnt
do was ir daz herce so grozliche wnt.
ez chvnde niht vervahen swaz man ir trostes bot
si hete nach liebem vrivnde di aller grosten not.
di nach liebem manne ie mer wip gewan
man mohte ir michel tvgende chiesen wol dar an.
si chlagete vnz an ir ende di wile wert si der lip
sit rach sich wol mit ellen des chvenen sefrides wip.
svs saz si nach ir leide - daz ist alle war -
nach ir mannes tode wol vierdehalbez iar.
daz si ce gvnther nie dehein wort gesprach
vnt ovch ir vient hagenen in der cite nie gesach.
do sprach der helt von tronege moht ir daz tragen an
daz ir iwer swester ce vrivnde mohtet han.
so chome ce disen landen daz nibelvnges golt
des moht ir vil gewinnen werd vns div chvneginne holt.
er sprach wir svln iz versvchen mine brvder sint ir bi.
di svl wirz piten werben daz si vnser vrivnt si.
ob virn ir an gewinnen daz si daz gerne sehe
ine trwes niht sprach hagene daz daz immer geschehe.
do hiez er ortwinen hince hove gan
vnt den margraven geren do daz was getan.
man braht ovch gernoten vnd giselher daz chint
si versvchtenz vrivntliche an vrovn criemhilde sint.
do sprach von bvrgonden der chvne gernot
vrowe ir chlaget ce lange den sifrides tot.
iv wil der chvenich rihten daz er sin niht hat erslagen
man horet ivch zallen citen so rehte grozlichen chlagen.
si sprach des zihet in niemen in slvch div hagenen hant
wa man in verhowen solde do er daz an mir ervant.
wi moht ich des getrwen daz er im waere gehaz
ich hete wol behvtet sprach div chvneginne daz.
daz ich niht vermeldet hete sinen lip
so lieze ich nv min weinen ich vil armes wip.
holt wirt ich in nimmer di ez da hant getan
do begonde vlehen giselher der vil waetliche man.
ich wil den chvenich grvezen do si im des veriach
mit sinen besten vrivnden man in vor ir sach.
done torste hagen fvr si niht gegan
wol wesse er sine schvlde er het ir leide getan.
do si verchiesen wolde vf gvnthern den haz
ob er si chvessen solde ez zaeme im deste baz.
waere ir von sinem rate leide niht getan
so moeht er vnzwifellichen zv criemhilde gan.
ezen wart nie svne mit so vil traehen me
gefveget vnder vrivnden ir tet ir schade we.
si verchos vf si alle wan vf den einem man
in het erslagen niemen ez hete hagen getan.
dar nach vil vnlange trvgen si daz an
daz div vrowe criemhilt den grozen hort gewan.
von nibelvnge lande vnd fvrten an den rin
er was ir morgengabe er solt ir pilliche sin.
darnach fvr giselher vnd gernot
ir ahzech hvndert mannen criemhilt do gebot.
daz sin holen solden da er verborgen lach
da sin der degen albrich mit sinen besten vrivnden pflach.
do man di von dem rine nach dem schatze chomen sach
albrich der vil chvene zv sinen vrivnden sprach.
wirn getverren ir des hordes vor gehaben niht
sit sin ce morgengabe div edel kveneginne giht.
doch wrdez nimmer sprach albrich getan
niwan daz wir vebele da verlorn han.
mit samt sifrit di gvten tarnhvt
want di trvch alle cite der schoenen criemhilde trvt.
nv ist ez sifride leider vbel chomen
daz vns di tarnchappen hat der helt benomen.
vnt daz im mvse dienen allez dize lant
do gie der chameraere da er di slvzzel vant.
ez stvnden vor dem berge di criemhilde man
vnd ovch ein teil ir mage den shaz den hiez man dan.
tragen zv dem scheffe an div schiffelin
den fvrt man vf den vnden vnz ze berge an den rin.
nv mveget ir von dem horde wnder horen sagen
swaz zwelf chanzwagene meiste mohten tragen.
in vier tagen vnd nahten von dem berge dan
ovch mvose ir ietslicher des tages dristvnt gan.
ezen was niht anders wan steine vnd golt
vnt ob man al di werlde het da von versolt.
sine waere niht minner einer marche wert
iane hetes schvlde niht gar hagen gegert.
der wnhs der lach dar vnder von golde ein rvetelin
der daz het erchvnnet der mohte meister sin.
wol in aller werld veber einn ietslichen man
der albriches mage chom vil mit gernote dan.
do si den hort behielten in gvntheres lant
vnd sihes div chveneginne aller erst vnderwant.
in chamer vnd in tvernen sin wart vil getragen
man gehorte nie daz vnder von gvte mere gesagen.
vnd waere sin tvsent stvnde noch alse vil gewesen
vnd solt der herre sifrit gesvnder sin gewesen.
bi im waere criemhilt hende bloz bestan
getriwer wibes chvenne ein helt ni mer gewan.
do si den hort nv hete do brahtes in daz lant
vil vnchvnder rechen ia gap der vrowen hant.
daz man so grozzer milte mere ni gesach
si pflach vil gvter tvgende des man der chveneginne iach.
den armen vnt den richen begonde si nv geben
daz da reite hagene ob si solde leben.
noch decheine wile daz si so manigen man
in ir dienst gewnne daz ez in leide mvs ergan.
do sprach der chvenech gvnther ir ist lip vnd gvt
zwiv sol ich daz wenden swaz si da mit getvt.
ia derwarp ich daz vil chvme daz si mir wart so holt
nv enrvchen war si teile ir silber vnd ir golt.
hagen sprach ce dem chvnige ez solde ein frvmer man
deheinem einem wibe niht des hordes lan.
si bringet ez mit gabe noch vf den tach
daz vil wol geriwen di chvenen bvrgonden mach.
do sprach der kvnich gvnther ich swor ir einen eit
daz ich ir getaete nimmer mere leit.
vnd wil es fvrbaz hveten si ist div swester min
do sprach aber hagene lat mich den schvldigen sin.
ir svmeliche eide waren vmbehvt
do namen si der witwen daz creftige gvt.
hagen si der slvzzel aller vnderwant
daz zvrnde ir brvder gernot do er daz rehte bevant.
do sprach der herre giselher hagen hat getan
vil leides miner swester ich sold iz vnderstan.
waere er niht min mag ez gienge im an den lip
iteniwez weinen tet do sifrides wip.
do sprach der herre gernot ê daz wir immer sin
gemvet mit dem golde wir soldenz in den rin.
allez heizen senchen daz wer wol getan
si gie vil chlegeliche fver ir brvder gvnthere stan.
si sprach vil lieber brvder do solt gedenchen min
beidiv libes vnd gvtes soltv min voget sin.
do sprach er zv der vrowen daz sol sin getan
als wir nv chomen widere wir haben ritens wan.
der kvenich vnd sine mage rvmten do daz lant
di aller besten dar vnder di man inder vant.
niwan hagen aleine der beleip da dvrch haz
den er trvch criemhilde vnt tet vlizechliche daz.
e daz der chvenich riche waere wider chomen
di wile hete hagene den shaz vil genomen.
er schvtten da ce lôche allen in den rin
er wand er sold in nizen des enchvnde niht gesin.
di fversten chomen widere mit in vil manich man
criemhilt ir schaden grozzen chlagen began.
mit meiden vnt mit vrowen in was harte leit
gerne waer ir giselher aller triwen bereit.
do sprachen si gemeine er hat vbele getan
ern tweich der fvrsten zorne also lange dan.
vnz er gewan ir hvlde sie liezen in genesin
done chvnde im criemhilt nimmer viender sin gewesin.
e daz von tronege hagene den shaz also verbarch
do heten siz gevestent mit eiden also starch.
daz er verholn waere vnz ir einer mohte leben
sine chvnden ins selben noch niemen ander gegeben.
mit itenween leiden beswaeret was ir mvt
vmb ir mannes ende vnt do si ir daz gvt.
also gar genamen done gestvnt ir chlage
des libes nimmer mere vnz an ir ivngesten tage.
nach sifrides tode - daz ist al war -
si wonte in manigem sere drivcehn iar
daz si des recken todes vergezzen chvnde niht.
si was im getriwe des ir div meiste menige iht.
daz was in einen citen do vrov helche erstarp
vnt daz der kvnich ecel vmb ein ander vrowen warp.
so ritten sine vrivnde in der bvrgondn lant
ceiner stolcen wittewen div was vrov criemhilt genant.
sit daz erstorben waere der schonen helchen lip
si sprachen welt ir immer gewinnen edel wip.
di hohesten vnt di besten di chvnich ie gewan
so nemt di selben vrowen der starche sifrit was ir man.
do sprach der chvnich riche wi moht daz ergan
sit ich pin ein heiden vnt der tovffe nine han.
so ist div vrowe christen da von so lobt sis niht
ez mvese sin ein wnder ob ez immer geschit.
do sprachen aber di snellen waz ob siz lihte tvt
dvrch iwern namen den hohen vnd iwer michel gvt.
so sol man daz versvchen an daz vil edel wip
ir mveget vil gerne minnen den ir vil waetlichen lip.
do sprach der kvnich edele wen ist nv bechant
vnder iv bi rine di livte vnd ovch daz.
do sprach von bechelaren der gvte rvedeger
ich han erkant von kinde di edelen chvenege her.
gvnther vnd gernot di edeln ritter gvt
der dritte heizet giselher ir ietslicher tvt.
swaz er der besten eren vnd tvgende mach began
ovch hant ir alten mage noch her daz selbe getan.
do sprach aber ecel vrivnt dv solt mir sagen
op si in minem lande chrone solde tragen.
vnd ist ir lip so schoene als mir ist geseit
den minen besten vrivnden sold ez nimmer werden leit.
si gelichet sich wol mit schoene der lieben vrowen min
helchen der vil richen iane chonde niht gesin.
in dirre werlde schoener deheines chvniges wip
den si lobt ce vrivnde der mach wol trosten sinen lip.
er sprach so wirbez rvedeger als liep als ich dir si
vn sol ich criemhilde immer geligen bi.
des wil ich dir lonen so ich aller beste chan
so hastv minen willen so rehte verre getan.
vzzer miner chameren so heiz ich dir geben
daz dv vnt dine gesellen mveget vroliche leben.
von rossen vnd von chleidern allez daz dv wil
des hiez ich iv bereiten zv der botscheffte vil.
des antwrte rvdeger der margrave rich
gerte ich dines gvtes daz waere vnlobelich.
ich wil din bote gerne wesen an den rin
mit min selbes gvte daz ich han von der hende din.
do sprach der chvenich riche nv wenne welt ir varn
nach der minnechlichen got sol ivch bewarn.
der reise an allen eren vnt ovch di vrowen min
des helfe mir gelveche daz si vns genedich mvezze sin.
do sprach aber rvedger e wir rvmen daz lant
wir mvezzen ê bereiten waeffen vnt gewant.
also daz wirs ere vor fvrsten mvgen han
ich wil ce rine fveren fvmfhvndert waetlicher man.
swa man cen bvrgonden mich vnt di mine sehe
daz ir ietslicher danne dir dis iehe.
daz nie chvenech deheiner also manigen man
so verre baz gesande danne dv ce rine hast getan.
vnd ob dvz kvenich riche niht wil darvmb lan
si was in edelen minnen sifride vndertan.
dem sigemvndes chinde den hastv hie gesehen
man moht im rehter eren mit maniger warheit iehen.
do sprach der kvnich edele was si des recken wip
so was wol also tivre des edelen fvrsten lip.
daz ich niht versmahen di chvneginne sol
dvrch ir grozzen schone so gevallet si mir wol.
do sprach der margrave so wil iv daz sagen
daz wir vns heben hinnen in vier vnt zeweinzech tagen.
ich enbivte iz gotelinde der lieben vrowen min
daz ich nach criemhilde selbe bote welle sin.
hince bechelaren sande rvedeger
do wart div margrave trvrech vnd her.
ern bot ir daz er solde dem chvnige werben wip
si gedahte minnechliche an der schonen helchen lip.
do div margravinne di botschaft vernam
ein teil was ir leide weinens si gezam.
ob si gewinnen solde vrowen alsam ê
so si gedaht an helchen daz tet ir innechliche we.
rvedeger von vngern in siben tagen reit
des was dr kvnech ecel vro vnt gemeit.
da cer stat ce wiene bereite man im wat
done moht er siner reise do niht langer haben rat.
da ce bechelaren im warte gotelint
div ivnge margravinne daz rvdegeres chint.
sah ir vater gerne vnt di sine man
da wart ein liebez piten von schoenen chinden getan.
e daz der edel rvedeger ce bechelaren reit
vz der stat ze wiene do waren in ir chleit.
rehte vollechlichen vf den sovmen chomen
di fvren in der maze daz in wart wenich iht genomen.
do si ce bechelaren chomen in di stat
di sinen reisgesellen herbergen do bat.
der wirt vil minnechliche vnt schvt in gvt gemach
gotelint div riche den wirt vil gerne chomen sach.
alsam tet sin liebiv tohter dev ivnge margravin
derne chvnde nimmer sin chomen lieber sin.
di helde vz hivnen landen wi gerne si si sach
mit lachendem mvte div edele ivnchvrowe sprach.
nv si vns grozze willechomen min vater vnd sine man
do wart ein schoene danchen mit vlize da getan.
der ivngen margravinne von manigem ritter gvt
vil wol wesse gotelint des herren rvedegeres mvt.
do si des nahtes nahen bi rvdegeren lach
wi gvetlich vragen div margravinne pflach.
war in gesendet hete der chvenich von hvenen lant
er sprach min vrowe gotelint ich tvn dirz gern bechant.
da sol ich minem herren werben ein ander wip
sit daz ist verdorben der schonen helchen lip.
ich wil nach criemhilde riten an den rin
div sol hi cen hivnen gewaltech sin.
daz wolde got sprach gotelint vnd mohte daz geschehen
sit daz wir ir horen so maniger eren iehen.
si ergazt vns miner vrowen lihte in alten tagen
ovch mohte wir si gerne cen hivnen crone lazen tragen.
do sprach der margrave trivtinne min
di mit mir svlen riten hinnen an den rin
den svlt ir minnechliche bieten iwer gvt.
so helde varent riche so sint hohe gemvt.
si sprach ez ist deheiner der iz gerne vor mir nimt
ine gebe ir ietslichem swaz im wol gecimt.
ê daz ir hinnen scheidet vnd ovch iwer man
do sprach der margrave daz ist mir liebe getan.
hey waz man richer pfellel von ir kamer trvch
der wart den edelen recken ce teile do genvch.
erfvllet vlizechlichen von hals vnz vf den sporn
di im darzv gevielen di het im rvdger vz erchorn.
an dem sibendem morgen von bechelaren reit
der wirt mit sinen recken waffen vnd chleit.
fvrten si den vollen dvrh der beier lant
si wrden vf der strazen dvrch rovben selten an gerant.
inner tagen zwelfen si chomen an den rin
done chvnden disiv maere niht verholn sin.
man saget ez dem chvnige vnt ovch sinen man
ez choemen vremde geste der wirt do vragen began.
ob iemen si bechande man sold ez im sagen
man sah ir sovmaere so rehte swaere tragen.
daz si vil riche waren daz wart da bechant
man schvf in herberge in der witen stat cehant.
do di vil vnchvnden waren in bechomen
do wart der selben herren vaste war genomen.
si wnderte wannen fveren di recken an den rin
der wirt nach hagen sande ob si im chvndech moehten sin.
do sprach der helt von tronege in han ir niht gesehen
als wir si nv geschowen ich chan iv wol veriehen.
von swann si riten her in dizze lant
si svlen sin vil vremde ine hab si schiere bechant.
den gesten herberge waren nv genomen
in vil richiv chleider was der bote bechomen.
vnd sine hergesellen ce hove si do ritten
si fvrten gvtiv chleider vil harte spaehe gesnitten.
do sprach der snelle hagene als ich mih chan verstan
wande ich den herren lange niht gesehen han.
si varent wol dem geliche sam ez si rvdeger
von hivnisschen landen der recke chvne vnd her.
wi sol ich daz gelovben sprach der kvenich zehant
daz der von bechelaren si chomen in dizz lant.
als der chvnich gvnther di rede vol gesprach
hagene der chvene den gvten rvdegeren sach.
er vnt sine vrivnde lieffen alle dan.
do sach man von den rossen fvnfhvndert ritter stan.
do wrden wol enpfangen di von hivnen lant
boten nie getrvgen also herlich gewant.
do sprach harte lvte von tronege hagene
nv sin gote willechomen dise degene.
der voget von bechelaren vnt alle sine man
der antpfanch wart wol mit eren den snellen hivnen getan.
des chveniges nehesten mage di giengen da man sach
ortwin von mezze ce rvedgeren sprach.
wir haben in aller wile mere nie gesehen
geste hi so gern des wil ich waerliche gehen.
des grvzes si do danchten den recken vber al
mit den hergesinden si giengen in den sal.
da si den chvenich fvnden bi manigem herlichem man
der herre stvnt von sedele daz was dvrch groze zvht getan.
wi rehte zvehtechlichen er zv den boten gie
gvnther vnd giselher vil vlizechlich enpfie.
den gast mit sinen mannen als im wol gezam
den gvten rvedger er bi der hende genam.
er brahten zv dem sedele da er selbe saz
den gesten hiez man shenchen - vil gerne tet man daz -
met den vil gvten vnt den besten win
dem man chvnde finden in dem lande al vmb den rin.
giselher vnd gere di waren beide chomen
dancwart vnd volcher di heten ovch vernomen.
vmb dise geste si waren vro gemvt
si enpfiengen vor dem chvnige di ritter edel vnd gvt.
do sprach ce sinem herren von tronege hagene
ez solden immer dienen dise degene.
daz vns der margrave ce liebe hat getan
des solde lon enpfahen der schoenen gotelinde man.
do sprach der kvnich gvnther ine chan daz niht verdagen
wi sich gehaben beide daz svlt ir mir sagen
ecel vnd helche vzzer hivnen lant.
do stvnt er von dem sedele mit allen sinen man.
er sprach zv dem chvenige vnd mach daz sin getan.
daz ir mir fvrste erlovbet sone wil ich niht verdagen
div maere div ich bringe sol ich iv vroliche sagen.
er sprach swaz man vns maere bi iv enboten hat
di erlovb ich iv ce sagene ane vrivnde rat.
ir svlt si lazen horen mich vnt mine man
wand ich iv aller eren hi ce werbene gan.
do sprach der bote biderbe iv enbivtet an den rin
getriwelichen dienest der groze voget min.
dar zv al den vrivnden di ir mvegt han
ovch ist disiv botschaft mit grozen triwen getan.
iv bat der kvnich edele chlagen sine not
sin volch ist ane frevde min vrowe div ist tot.
helche di vil riche mines herren wip
an der nv ist verweiset vil maniger ivnchvrowen lip.
chint der edeln fvrsten div si gezogen hat
da von iz ime lande vil iamerliche stat.
din hant nv leider niemen der ir mit triwen pflege
des wen ovch sich vil seine des chveniges sorge gelege.
nv lon im got sprach gvnther daz er den dienest sin
so willechlich enbivtet mir vnt den vrivnden min.
den sinen grvz ich gerne hie vernomen han
daz svlen gerne dienen beide mage vnt mine man.
do sprach von bvrgonden der recke gernot
in mag immer riwen der schoenen helchen tot.
dvrch ir vil manige tvgende der si chvnde pflegen
der rede gestvnt im hagene dar zv vil manich ander degen.
do sprach aber rvedger der edel bote her
sit ir mir kvnich erlovbet ich sol iv sagen mer.
waz iv min lieber herre her enboten hat
sit im sin dinch nach helchen so rehte kvmmerlichen stat.
man sagt minem herren criemhilt si ane man
her sifrit si erstorben vnd ist so getan.
welt ir ir des gvennen so sol si chrone tragen
vor eceln recken daz hiez ir min herre sagen.
do sprach der kvnich riche - wol gezogen was sin mvt
si horet minen willen ob siz gerne tvt.
den wil ich iv chvenden in disen drien tagen
ê ichez an ir erfvnde zwiv sold ich eceln versagen.
di wile man den gesten hiez schaffen gvt gemach
in wart da so gedienet daz rvedeger des iach.
daz er da frivnde hete vnder gvntheres man
hagen im diente gerne er het im ê alsam getan.
alsvs beleip do gvnther vnz an den dritten tach
der kvnich nach rate sande - vil wislich er pflach -
ob ez sine mage dvhte gvt getan.
daz criemhilt nemen solde den kvenich eceln ce man.
si rieten al gemeine niwan hagene.
der sprach ce gvnther dem degene.
habt ir rehte sinne so wirt ez wol behut
ob sis iv volgen wolde daz irz nimmer getvt.
warvmbe sprach do gvnther sold ichs volgen niht
swaz der chvneginne liebes geschiht.
des sol ich ir wol gvennen si ist div swester min
wir soltenz selbe werben op ez ir ere mohte sin.
do sprach aber hagene lat di rede stan
het ir eceln chvende als ich sin chvende han.
sol sin danne minnen als ich ivch hore iehen
so ist iv aller erste von schvlden sorgen geschehen.
varvmb sprach do gvnther ich behvte vil wol daz
daz ich im chome so nahen daz ich deheinen haz.
von im dvlden mvese vnd waere sin wip
do sprach aber hagene ez geraetet nimmer min lip.
man hiez nach gernoten vnd nach giselheren gan
ob di herren beide dvhte gvt getan.
daz criemhilt solde minnen den richen kvnich her
noch widerreit ez hagene vnd nieman mer.
do sprach von bvrgonden giselher der degen
nv mvegt ir vrivnt hagene noh der triwen pflegen.
ergezzet si der leide vnd ir ir habt getan
an swiv ir wol gelvnge daz soldet ir vngeveht lan.
ia habt ir miner swester getan so manegiv leit
so sprach aber giselher der recke vil gemeit.
daz si des hete schvlde ob si iv waere gram
nie man decheiner vrowen noch mere frevdn benam.
daz ich daz wol bechenne daz tvn ich iv chvnt
sol si nemen ecel gelebt si an di stvnt.
si getvt vns noch vil leide swi siz getragt an
ia wirt ir dienende vil manich waetlicher man.
des antwrte hagenn der chvne gernot
ez mag also beliben vnz an ir beider tot.
daz wir geriten nimmer in eceln lant
wir svln ir sin getriwe daz ist ce den eren vns gewant.
do sprach aber hagene mir mach niemen widersagen
vnd sol div edele criemhilt helchen chrone tragen.
si getvt vns noch vil leide swi si gefvege daz
ir svlt iz lan beliben daz zimt iv recken michel baz.
mit zorn sprach do giselher der schoenen vten svn
wir svln doch niht alle meinlichen tvn.
swaz eren ir geschehe vro solten wir des sin
swaz ir geredet hagene ich dien ir dvrch di triwe min.
do daz gehorte hagene do wart er vngemvt
gernot vnd giselher di stolzen ritter gvt.
vnd gventher der riche ce ivngest reiten daz
ob ez lobt criemhilt si woltenz lazzen ane haz.
do sprach der fvrste gêre ich wilz der vrowen sagen
daz si ir den kvenech ecel laze wol behagen.
dem ist so manich recke vnde grozen vorhten vndertan
er mach si wol ergezzen swaz ir leides ist getan.
do gie der snelle recke da er crimhilde.
si enpfie in gvtliche wi bald er do sprach
ir mvegt mich gerne grvezzen vnd geben botembrot.
ivch wil gelvke scheiden vil schiere vz aller iwer not
ez hat dvrch iwer minne vrowe her gesant
ein der aller beste der ie chveneges lant.
gewan mit vollen eren oder chrone solde tragen
ez werbent ritter edele daz hiez iv iwer brvder sagen.
do sprach div iamers riche iv sol verbieten got
vnd allen minen vrivnden daz si deheinen spot.
an mir armer veben waz sold ich einem man
der ie herceliebe von gvtem wibe gewan.
si widerreit ez sere do chom aber sint
gernot ir brvder vnt giselher daz chint.
da baten minnechliche trosten si ir mvt
ob si den kvnich genaeme ez waer ir waerlichen gvt.
vberwinden chvnde niemen do daz wip
daz si minnen wolde deheines mannes lip.
do baten si di degene nv lazet doch gesehen
ob ir anders niht getvt daz ir den boten rvchet sehen.
daz eine wil ich niht versprechen sprach daz vil edel wip
ichen sehe gerne den rvedgeres lip.
dvrch sine manige tvgende waer er her niht gesant
swerz ander boten waere dem waer ich immer vmbechant.
si sprach ir svlt in morgen hiezen her gan
zv miner kemenate ich wil in hoeren lan.
vil gar den minen willen sol ich im selbe sagen
ir wart eritteniwet daz ir vil groezlichez clagen.
do gert ovch niht anders der edel rvedger
wan daz er gesaehe di chvenegin her.
er weste sich so wisen ob ez imer sold ergan
daz si sich den recken veberreden mvese lan.
des andern morgens vrv do man di messe sanch
di edeln boten chomen - do wart da groz gedranch -
di mite rvedgere ce hove wolden gan.
so sah man da gechleidet vil manigen herlichen man.
criemhilt div here vnd vil trvrech gemvt
si warte rvedger dem edeln boten gvt.
der vant si in dr waete di si alle tage trvch
da bi trvch ir gesinde richer chleider genvch.
si giench im engegene zv der tvr dan
vnd enpfie vil gvtliche den edeln man.
niwan selbe zwelfter er dar zv ir gie
man bot im grozen dienest irn chomen hoher boten nie.
man hiez den herren sitzen vnd sine man
di zwene margraven di sah man vor ir stan.
eckewart vnd gêre di edeln recken gvt
dvrch di hvsvrowen si sahen niemen wol gemvt.
si sahen vor ir sizzen vil manich schoene wip
do pflach niwan iamers der criemhilde lip.
ir wat was vor den brvesten von heizen traehen naz
der edel margrave sah wol an criemhilde daz.
do sprach der bote here vil edeles chvniges chint
mir vnt minen gesellen di mit mir chomen sint.
svlt ir daz erlovben daz wir vor iv stan
vnd iv sagen maere war nach wir her geritten han.
nv si iv erlovbet sprach div chvenegin
swaz ir reden wellet also stat min sin.
daz ich ez gerne hore ir sit ein bote gvt
di andern do wol horten ir vnwilligen mvt.
do sprach von bechelaren der fvrste rvedger
mit triwen groze liebe ecel ein kvnich her.
hat iv enboten vrowe her in dizze lant
er hat nah iwer minne vil gvte recken her gesant.
ern enbivtet iv innechlichen minne ane leit
staeter vrivntschefte der si er iv bereit.
als er ê tet vrovn helchen div im ce hercen lach
ia hat er nach ir tvgenden vil diche vnvrolichen tach.
do sprach div chvneginne margrave rvdeger
waer iemen der bechande miniv starchen ser.
der baete mich niht trivten noch deheinen man
ia verlos ich ein den besten den ie vrowe ie gewan.
waz mach ergezen leides sprach der vil chvene man
wan frivntliche liebe swer di chan began.
vnt der dan einen chivset der im ce rehte chvmt
vor hercelicher leide niht so grozliche frvmt.
und gervchet ir ce minnen den edeln herren min
zwelf vil richer chrone svlt ir gewaltech sin.
dar zv git iv min herre wol drizech fvrsten lant
div elliv hat betwngen sin vil ellenthaftiv hant.
ir svlt ovch werden vrowe vber manigen werden man
di miner vrowen helchen waren vndertan.
vnd veber manige vrowen der si het gewalt
von hoher fvrsten chvenne sprach der chvene degen balt.
dar zv git iv min herre - heizet er iv sagen -
ob ir gervchet chrone bi dem kvenige tragen.
gewalt den aller hohesten den helche ie gewan
den svlt ir gewaltechliche haben vor ecelen man.
do sprach div chvneginne wi mohte min lip
immer des gelvsten deich wrde heldes wip.
mir hat der tot an einem so rehte leit getan
des ich vnz an min ende mvz vnvroliche stan.
do sprachen aber di hivnen kvneginne rich
iwer leben wirt bi ecel so reht lobelich.
daz ivch immer wndert ist daz ez ergat
want der kvnich riche vil manigen cieren degen hat.
helchen ivnchvrowen vnt iwer magedin
solten di bi ein ander ein gesinde sin.
da bi mohten recken werden wol gemvt
lat ez iv vrowe raten ez wirt iv waerlichen gvt.
si sprach in ir zvehten nv lat di rede stan
vnze morgen vrv so svlt ir her gan.
ich wil iv antwrten des ir da habt mvt
des mvsen do gevolgen di recken chven vnde gvt.
do si cen herbergen alle chomen dan
do hiez div edel vrowe nach giselhern gan.
vnd ovch nach ir mvter den beden sagt si daz
daz si gezaeme weinen vnd niht anderes baz.
do sprach ir brvder giselher swester mir ist geseit -
vnd wilz ovch wol belovben - daz elliv diniv leit.
der kvnich ecel swende vnd nimestvn ceinem man
swaz iemen ander rate so dvncht ez mich wol getan.
er mach dich wol ergezzen sprach aber giselher
vome rotten zv dem rine von der elbe vnz an daz mer.
so ist kvenech deheiner so gewaltech niht
dv maht dich vrowen balde so er din ce chonen giht.
si sprach min vil lieber brvder zwiv raetest mir daz
chlagen vnd weinen mir immer zaeme baz.
wi sold ich vor recken da ce hove gan
wart min lip ie schone des pin ich ane getan.
do sprach div vrowe vote ir lieben tohter zv
swaz dine brvder raten liebez chint daz tv.
volge dinen frivnden so mach dir wol geshehen
ich han dich doh so lange mit grozem iamer gesehen.
do bat si got vil diche fvegen ir den rat
daz si ce geben hete got silber vnd wat.
sam ê bi ir manne do er noch was gesvnt
si belebte doch nimmer mere sit so vroliche stvnt.
si gedahte in ir sinnen vnd sol ich minen lip
geben einem heiden - ich pin ein christen wip -
des mvz ich cer werlde immer schaden han.
gaebe mir elliv riche ez ist von mir vil vngetan.
da mit siz lie beliben di naht vnz an den tach
div vrowe an ir bette mit vil gedanchen lach.
div ir vil liehtv ovgen getrvchenten nie
vnz daz si aber den morgen hince mettene gie.
ze rehter messecite di chvnige waren chomen
si heten aber ir swester vnder hende genomen.
ia rieten si ir ze minnen den kvnich von hivnen lant
di vrowen ir deheiner lvecel vroliche vant.
do hiez man dar gewinnen di eceln man
di nv mit vrlovbe waeren gerne dan.
geworben oder gescheiden swi ez do moehte sin
ce hove chom do rvedger di helde reiten vnder in.
daz man reht erfvere des edeln fversten mvt
vnd taeten daz becite daz divhtes alle gvt.
ir wege waeren verre wider in ir lant
man brahte rvedegern da er criemhilde vant.
vil minnechliche piten der recke do began
di edeln chveneginne si solde in horen lan.
waz si enbieten wolde in eceln lant
er waen an ir niht anders niwan lavgenen vant.
daz si nimmer minnen wolde mer deheinen man
do sprach der margrave daz waere missetan.
zwiv woldet ir verderben einn als schoenen lip
ir mvegt noch mit eren werden gvtes mannes wip.
niht half daz si gebaten vnz rvedger
si gesprach in heimliche di chveneginne her.
er wolde si ergzen swaz ir ie gesach
ein teil begonde ir senften do ir grozer vngemach.
er sprach cer kvneginne lat iwer weinen sin
ob ir ce hivnen hetet niemen danne min.
getriwer miner mage vnd ovch der miner man
er mveses ser engelten vnt het iv iemen iht getan.
da von wart wol geringet do der vrowen mvt
si sprach so swert mir eide swaz mir iemen getvt.
daz ir sit der naehste der bveze minv leit
do sprach der margrave vrowe des pin ich bereit.
mit allen sinen mannen swr ir do rvedger
mit triwen immer dienen vnt daz di recken her.
ir nimmer niht versageten vz eceln lant
des si ere haben solde des sichert ir rvedegers hant.
do gedahte div getriwe sit ich vrivnde han
also vil gewnnen so sol ich reden lan.
di livte swaz wellen ich iamerhaftez wip
waz ob noch wirt errochen des minen liebn mannes lip.
si gedahte sit daz ecel der recken hat so vil
sol ich den gebieten so tvn ich swaz ich wil.
er ist ovch wol so riche daz ich ce geben han
mich hat der leidege hagene mines gvtes an getan.
si sprach ce rvedgere het ich daz vernomen
daz er niht waere ein heiden so wold ich gerne chomen.
swar er hete willen vnd naem in ceinem man
do sprah der margrave di rede svlt ir vrowe lan.
er hat so vil der recken in cristenlicher ê
daz iv bi dem chvenige nimmer wirdet we.
waz ob ir daz verdienet daz er tovffet sinen lip
des mvegt ir gerne werden des kvnich eceln wip.
do sprach aber ir brvder nv lob iz swester min
iwer vngemvete daz svlt ir lazen sin.
si batens also lange vnz doch ir trvrech lip
lobte vor den helden si werde eceln wip.
si sprach ich wil iv volgen ich armiv kvnegin
daz ich var zv den hivnen so daz nv mach gesin.
swenne ich han di vrivnde di mich fveren in sin lant
des bot do vor den helden div schone criemhilt ir hant.
do sprach der margrave habt ir zwene man
darzv han ich ir mere erz wirdet wol getan.
daz wir ivch wol nach eren bringen vber rin
ir svlt niht vrowe langer hi cen bvergonden sin.
ich han fvnhvndert manne vnd ovch der mage min
di svln iv hi dienen vnt da heime sin.
vrowe swi ir gebietet ich tvn iv selbe alsam
swenne ir mich mant der maere daz ich miches nimmer gesham.
nv heizet iv bereiten iwer pfaertchleit -
di rvedgeres raete iv nimmer werden leit -
vnd sagetez iwern magedin di ir da fveren welt.
ia chvmt vns vf der straze vil manich vzerwelter helt.
si heten noch gesmide daz man da vor reit
bi sifrides ziten daz si vil manige meit.
mit eren mohte fveren swenne si wolde dan
hey waz man gvter saetele den schoenen vrowen gewan.
ob si ê ie getrvgen deheiniv richen kleit
der wart zv zir verte vil manigez nv bereit.
wand in von dem kvnige so vil gesaget wart
si slvzen vf di chisten di ê stvnden wol bespart.
si waren vil vnmvezech wol fvenftehalben tach
si svchten vz der valden des vil dar inne lach.
criemhilt do ir kamer al entslizen began
si wolde machen riche alle rvdegeres man.
si hete noch des goldes von nibelvnge lant -
si wand ez cen hivnen teiln solde ir hant -
daz ez wol hvndert moere ninder chvnden tragen.
div maere horte hagene do von criemhilde sagen.
er sprach sit mir vrov criemhilt nimmer wirdet holt
so mvz ovch hi belibn daz sifrides golt.
zwiv sold ich minen finden lan so michel gvt
ich weiz wol waz criemhilt mit disem shaze getvt.
ob si in brehte hinnen - ich wil gelovbn daz -
er wrde doch certeilet fv den minen haz.
sin habnt ovch niht der rosse di in solden tragen
in wil behalten hagene daz sol man criemhilde sagen.
do si gehorte div maere do was ir grimme leit
ez wart ovch den kvenegen allen drin geseit.
si woltenz gerne wenden do des niht geschach
rvedger der edele harte vroliche sprach.
richiv chvneginne zwiv chlagt ir daz golt
iv ist der chvnich ecel so grozlichen holt.
gesehent ivch siniv ovgen er git iv also vil
daz riz verswendet nimmer des ich iv vrowe sweren wil.
do sprach div chveneginne vil edel rvedger.
ez gewan chvniges tohter nie richeite mer.
danne der mich hagene ane hat getan
do chom ir brvder gernot hin zir kemenaten gegan.
mit gewalt des chveniges den slvezel stiez er an di tver
golt daz criemhilde reichte man dar fver.
ce drizech tvsent marchen oder dannoch baz
er hiez iz nemn di geste liep was gvnthere daz.
do sprach von bechelaren der gotelinde man
ob ez min vrowe criemhilt allez moehte han.
swas sin ie wart gefveret von nibelvnge lant
sin solde lvecel rveren min oder der kveneginne hant.
nv heizet ez behalten wand iches nine wil
ia fvrt ich von lande des minen also vil.
daz wirs vf der straze haben gvten rat
vnd vnser choste hinnen harte herlichen stat.
da vor in aller wile gefvllet zwelf schrin
des aller besten goldes daz inder mohte sin.
heten di ir megde daz fvrt man von dan
vnd gezierde vil der vrowen daz si cir verte solde han.
gewalt des grimmen hagenen dvhte si ce starch
si het ir opffergoldes noch wol tvsent march.
si teiltez siner sele ir vil liebem man
daz dvhte rvedgern mit grozen triwen getan.
do sprach div chlagende vrowe wa sint di vrivnde min
di dvrch mine liebe wellent ellende sin.
di svln mit mir riten in der hivnen lant
di nemen shaz den minen vnd chovffen ros vnt ovch gewant.
do sprach cer kveneginne der margrave eckewart
sit daz ich alerste iwer gesind wart.
so han ich iv mit triwen gedient sprach der degen
vnd wil vnz an minen ende des selgen immer bi iv pflegen.
ich wil ovch mit mir fveren fvnfhvndert minen man
der ich iv ce dienste mit rehten triwen gan.
wir sin vil vngescheiden ezen tv dan der tot
der rede neig im criemhilt des gie ir waerliche not.
do zoch man dan di moere si wolden varn dan
da wart vil michel weinen von vrivnden getan.
vte div vil riche vnd manich schone meit
di zeigeten daz in waere nach vrovn criemhilde leit.
hvndert richer magede fvrt si mit ir dan
di wrden so gechleidet als in wol gezam.
do vielen in di trehene von liehten ovgen nider
si gelebt vil der vrevden ovch bi eceln sider.
do chom der herre giselher vnd ovch gernot
mit ir gesinde als in ir zvht gebot.
do wolden si beleiten ir liebe swester dan
do fvrten si ir rechen wol tvsent waetlicher man.
do chom der snelle gere vnd ovch ortwin
rvmolt der chvchenmeister da mite mvse sin.
si svffen si nahtselde vnz an tvonowe stat
do reit niht fverbaz gvnther wan ein lvecel fvr di stat.
ê si von rine fveren si heten fver gesant
ir boten harte snelle in der hivnen lant.
di dem chvnige sageten daz im rvedger
ce wibe het erworben di edeln kvneginne her.
di boten lazen riten wir svln iv tvn bechant
wi div chvneginne fvere dvrch div lant.
oder wa von ir schiden giselher vnd gernot
si heten ir gedienet als in ir triwe daz gebot.
vnz an di tvnowe ce vergen si do ritten
si begonden vrlovbes di chvenegin bitten.
wan si wider wolden riten an den rin
done moht ez ane weinen von gvten frivnden niht gesin.
giselher der snelle sprach cer swester sin
swenne daz dv vrowe bedvrfen wellest min.
ob dir iht gewerre daz tv dv mir bechant
so rit ich dir ce dineste in daz eceln lant.
di ir mage waren chvstes an den mvnt
vil minnecliche sheiden sach man an der stvnt.
von rvedgeres des margraven man
do fvrt div chvneginne vil manige meit wolgetan.
hvndert vnd viere di trvgen richiv cleit
von gemalet richen pfellel vil der schilde breit.
fvrt man bi den vrowen nahen vf den wegen
do cherte von ir dannen vil manich herlicher degen.
si zogeten dannen balde nider dvrch peyerlant
do sagte man div maere da waeren fvr gerant.
vil vnchvnder geste da noch ein chloster stat
vnt da daz yn mit flvze in di tvonowe gat.
in der stat ce pazzowe saz ein besschof
di berge wrden laere vnt ovch des fvrsten hoff.
si ilten gegen den vff in beyerlant
da der bisschoff pilgrin di schoenen criemhilden vant.
den recken von dem lande was do niht ce leit
do si ir volgen sahen so manige schone meit.
da trvte man mit ovgen der edeln ritter chint
gvte herberge gap man den gesten sint.
der bisschoff mit siner nifteln ce pazzowe reit
do daz den bvrgaeren von der stat wart geseit.
daz dar choeme criemhilt des fvrsten swester chint
div wart wol enpfangen von den chovflivten sint.
daz si beliben solden der bisschof hetes wan
do sprach der herre ecchewart ez ist vngetan.
wir mvzen varn nider in rvdgeres lant
vnz wartet vil der degene wan iz ist in allen wol bechant.
div maere nv wol wesse div schone gotelint
si bereite sich mit vlize vnde ir vil edel chint.
ir het enboten rvedger daz in daz dvehte gvt
daz si der chveneginne da mite troste den mvt.
daz si ir rite engenge mit den sinen man
vf zv der ense do daz wart getan.
do sah man allenthalben di wege vnmvzech sten
si begonden gegn den gesten beidiv riten vnd gen.
nv was div chvneginne ze everdingen chomen
genvge vz peyerlande solden si han genomen.
den rovb vf der strazzen nach ir gewonheit
so heten si den gesten da getan vil lihte leit.
daz was wol vnderstanden von dem margraven her
er fvrte tvsent ritter vnt dannoch mer.
do was ovch chomn gotelint rvedegeres wip
mit ir chom herliche vil maniges edeln rechen wip.
do si vber di trwoen chomen bi ense vf daz velt.
do sah man vf gespannen hvetten vnt gecelt.
da di geste solden di nahtselde han
div choste was den gesten da von rvedger getan.
gotelint div schone di herberge lie
hinder ir beliben vf den wegen gie.
mit chlingenden zovmen manich pfaert wolgetan
der antpfanch wart vil schone liep was iz rvedger getan.
di in ce beden siten chomen vf den wegen
di riten lobeliche der was vil manich degen.
si pflagen ritterschepfte daz sach vil manich meit
ovch was der ritter dienest niht der kvneginne leit.
do zv den gesten chomen di rvedgeres man
vil der trvonzzvne sach man ze berge gan.
von der recken hende mit ritterlichen siten
da wart wol ce prise vor den vrowen do geritten.
daz liezen si beliben do grvzte manich man
vil gvtliche ein ander do fvrten si von dan.
di schonen gotelinden da si criemhilde sach
di vrowen dienen chvnden di heten chleinen gemach.
der voget von bechelaren ce sinem wibe reit
der edeln margravinne was daz niht ce leit.
daz er so wol gesvnder was von rine chomen
ir was ein teil ir swaere mit grozen vrevden benomen.
do sin het enpfangen er hiez si vf daz gras
erbeizen mit den vrowen swaz ir da mit ir was.
da wart vil vnmvzech manich edel man
da wart vrowen dienest mit grozem vlize getan.
do sach div vrowe criemhilt di margravinne sten
mit ir gesinde sine lie niht naher gen.
daz pferht mit dem zovme zvchen si began
vnd bat sich snellechlichen heben von dem satel dan.
den bisschoff sach man wisen siner swester chint
in vnd eckewarten zv gotelinde sint.
da wart vil michel wichen an der selben stvnt
do chvste div ellende an der gotelinden mvnt.
do sprach vil minnechlichen daz rvedgeres wip
nv wol mich liebiv vrowe daz ich iweren schonen lip.
han in disen landen mit minen ovgen gesehen
mir enchvnde an disen ziten nimmer lieber geschehen.
nv lon iv got sprach criemhilt vil edeliv gotelint
sol ich gesvnt geliben vnd botelvnges chint.
ez mag iv chomen ze liebe daz ir mich habt gesehen
in beiden was vnchvnde daz sider mvse geschen.
mit zvehten zv zein ander gie vil manich meit
do waren in di recken mit dieneste vil bereit.
si sazen nach dem grvze nider vff den chle
si gewnnen maniger chvende di in vil vremede waren ê.
man hiez den vrowen schenchen ez was wol mitter tach
daz edel ingesinde da niht lenger lach.
si riten da si fvnden manige hvetten breit
da was den edeln gesten vil michel dienest bereit.
di naht si heten rwe vnz an den morgen vrv
di von bechelaren bereiten sich dar zv.
wi si behalten solden vil manigen vremden gast
wol het gehandelt rvedeger daz in da wenich iht gebrast.
div venster an den mvren sah man offen stan
div bvrch ce bechelaren div was vf getan.
do riten dar in di geste di man vil gerne sach
den hiez der wirt vil edele schaffen gvten gemach.
div rvedgeres thohter mit ir gesinde gie
da si di chveneginne vil minnechlich enpfie.
da was ovch ir mvter des margraven wip
mit liebe wart gegrvezet vil maniger ivnchvrowen lip.
si fiengen sich behanden vnt giengen dan
in einen palas witen der was vil wol getan.
da div tvonowe vnder hin vloz
si sahen gegen dem lvfte vnde heten chvercewile groz.
wes si da mere pflaegen desen chan ich niht gesagen
daz in so vbele zogete daz horte man do chlagen.
di criemhilde recken wan iz was in leit
hey waz do gvter degene mit ir von bechelaren reit.
vil minnechlichen dienest rvdger in bot
do gap div chvneginne zwelf armbovge rot.
der gotelinde tohter vnt also gvt gewant
daz si niht bezzers brahte in diz lant.
swi ir gnomen waere der nibelvnge golt
alle di si gesahen di machete si ir holt.
noch mit dem chleinem gvte da si da mohte han
des wirtes ingesinde dem wart groziv gabe getan.
da wider bot do ere div vrowe gotelint
den gesten von dem rine so gvetliche sint.
daz man der vremden harte wenich vant
si trvegen ir gesteine oder ir vil herlich gewant.
do si enbizzen waren vnt daz si solden dan
von der hvsvrowen wart geboten an.
getriwerlicher dienest daz eceln wip
da wart vil getrivtet der ivnchvrowen lip.
si sprach cer kveneginne swenne ivch nv dvnchet gvt
ich weiz wol daz iz gerne min lieber vater tvt.
daz er mich zv ziv sendet in der hivnen lant
daz si ir getriwe waere vil wol daz criemhilt ervant.
div ross bereitet waren vnt fver bechelaren chomen
do hete div edel chvneginne vrlovp nv genomen.
von rvdgeres wibe vnd der tohter sin
do schied ovch sich mit grvze vil manich schonez magedin.
ein ander si vil selten gesahen nach den tagen
vzzer medeliche vf handen wart getragen.
vil manich goltvaz riche dar inne braht man win
des gesten zv der straze si mvsen willechomen sin.
ein wirt was da gesezzen astolt was der genant
der wiste si di straze in daz osterlant.
gegen mvtaren di tvonowe nider
da wart vil wol gedienet der kveneginne sider.
der bisschoff minnechliche von siner niftel schiet
daz si sich wol gehabte wi vast er ir daz reit.
vnt daz si ir ere chovffte als helche het getan
hey waz si grozer eren sit da cen hivnen gewan.
zv der treisem brahte man di geste dan
ir pflagen vlizechliche di rvedegeres man.
vnze daz hivnen ritten veber lant
do wart der kvneginne vil michel ere bechant.
bi der treisem hete der chvnich von hivnen lant
eine bvrch vil riche div was vil wol bechant.
geheizen zeyzenmvre vrov helche saz da ê
vnt pflach so grozer tvgende daz waerlich nimmer mer erge.
ezen taete danne criemhilt div also chvnde geben
si mohte nach ir leide daz liep vil wol geleben.
daz ir ovch iahen ere di eceln man
der si sit grozen vollen bi den helden gewan.
div eceln herschaft was so wit erchant
daz man zallen ziten in sinem hove vant.
di chvnesten recken von den ie wart vernomen
vnder cristen vnd vnder heiden di waren mit im alle chomen.
bi im was zallen ziten daz waetlich mer erge
cristenlicher orden vnt ovch der heiden ê.
in swi getanem leben sich ietslicher trvch
daz schvf des chveniges milte daz man in allen gap genvch.
si was ce zeizenmvre vnz an den vierden tach
div molte vff der straze di wile ni gelach.
sine stvebe alsam ez brvenne allenthalben dan
da ritten dvrch osteriche des chvnich eceln man.
do was ovch dem chvenige vil rehte nv geseit
des im von den gedanchen swnden siniv leit.
wi herlichen criemhilt da chome dvrch div lant
der kvenich begonde gahen da er di wolgetanen vant.
von vil maniger sprache sah man vffe den wegen
vor eceln riten manigen chvenen degen.
von cristen vnd von heiden vil manige wite schar
da si di vrowen fvnden si chomen herliche dar.
von rivzen vnd von criechen reit da vil manich man
den poelan vnt den walachen sach man swinde gan.
ir ross div vil gvten da si mit creffte riten
swaz si site heten der wart vil wenich vermiten.
uon dem lande ze chiewen reit da vil manich degen
vnt di wilden petsschenaere da wart vil gepflegen.
mit dem bogen schiezen cen vogeln di da flvgen
di pfile si vil sere zv den wenden vaste zvgen.
ein stat bi tvonowe lit in osterlant
div ist geheizen tvln da wart ir bechant.
vil manich site vremede den si ê nie gesach
si enpfiengen da genvge den sit leit von ir gesach.
vor eceln dem chvenege ein ingesinde reit
vro vnd vil riche hoefsh vnt gemeit.
wol vier vnd zweinzech fversten tiwer vnd her
daz si ir vrowen saehen da von engerten si niht mer.
der herzoge ramvnch vzer walachen lant
mit siben hvndert mannen chom er fver si gerant.
sam vliegende vogele sah man si varn
do chom der fverste gybecke mit vil herlichen scharn.
hornboge der snelle wol mit tvsent man
cherte von dem chvenege gegen siner vrowen dan.
vil lvte wart geschallet nach des landes siten
von der hivnen magen wart ovch da sere geritten.
do chom con tenemarchen der chvene hawart
vnt yrinch der vil snelle vor valsche wol bewart.
vnt irnfrit von dveringen ein waetlicher man
si enpfiengen criemhilde daz sis ere mvsen han.
mit zwelf hvndert mannen di fvrtens in ir schar
do chom der herre bloedelin mit drin tvsent dar.
der eceln brvder vzer hivnen lant
der chom vil herliche da er di chveneginne vant.
do chom der chvenich ecel vnd ovch her dietrich
mit allen sinen gesellen da was vil lobelich.
manich ritter edele biderbe vnd gvt
des wart do vrovn criemhilde vil wol gehoehet der mvt.
do sprach cer kveneginne der herre rvedger
vrowe ich wil enpfahen hie den chvnich her.
swen ich ivch heize chvessen daz sol sin getan
iane mvgt ir niht geliche gervzen alle eceln man.
do hvp man von dem moere di chveneginne her
ecel der vil riche enbeite do niht mer.
er stvnt von sinem rosse mit manigem chvenem man
man sah in vroliche gegen criemhilde gan.
zwene fvrsten riche - als vns daz ist geseit -
bi der vrvn gende trvgn iriv chleit.
da ir der chvonich ecel hin engegen gie
da si den fvrsten edele mit chvsse gvetliche enpfie.
vf rvchte si ir gebende ir varwe wolgetan
div lvht ir zv dem golde da was vil manich man.
di iahen daz vrov helche niht schoener chvnde sin
da bi so stvnt vil nahen des kveniges brvder bloedelin.
den hiez si chvessen rvedeger der margrave rich
vnt den kvnech gybechen da stvnt ovch dieterich.
der recken chvste zwelve daz eceln wip
do enpfie si svs mit grvze vil maniges riteres lip.
al di wile vnd ecel bi chriemhilde stvnt
do taten do di tvmben als noch di livte tvnt.
vil manigen pvneiz richen sah man da geriten
daz taten cristen helde vnd ovch di heiden nach ir siten.
wi rehte ritterliche di dieteriches man
di schefte liezen vliegen mit trvnzvnen dan.
hohe vber di schilde gvter ritter hant
von den tivschen gesten wart dverchel manich schildes rant.
da wart von schefte brechen vil michel doz vernomen
do waren von dem lande di rechen alle chomen.
vnt ovch des chveneges geste vil manich edel man
do gie der kvnech riche mit vrovn criemhilde dan.
si sahen bi in stende ein vil herlich gezelt -
von hvetten was erfvllet alvmbe daz velt -
da si solden rwen nach ir arbeit.
von helden wart gewiset dar vnder manich schoniv meit
mit der chveneginne da si sit gesaz
vf rich stvlgewaete der margrave daz.
hetez wol geschaffen daz man ez vant vil gvt
daz gesidele criemhilde des vroevt sich eceln mvt.
waz do redete ecel daz ist mir vmbechant
in der sinen zeswen lag ir wiziv hant.
si gesazen minnechliche da rvedger der degen
den kvenech niht wolde lazen criemhilde heinliche pflegen.
do hiez man lan beliben den bvhvrt veber al
mit eren wart verendet da der groze schal.
do giengen zv den hveten di eceln man
man gap in herberge vil wite allenthalben dan.
der tach der het nv ende si schvf ir gemach
vnz man den liehten morgen aber schinen sach.
do was zv den rossen chomen manich man
hey waz man chvrzewile dem chvenege ce eren began.
der kvnech ez nach den eren di hivnen schaffen bat
do ritten si von tvlne ce wiene zv der stat.
da fvnden si gezieret vil maniger vrowen lip
si enpfiengen wol mit eren des kvenech eceln wip.
mit harte grozen vollen so was in bereit
swaz si haben solden vil manich helt gemeit.
sich vrevte gegen dem schalle herbergen man began
des kvneges hohgezite div hvp sich vrolichen an.
sine mohten niht geherbergen alle in der stat
di niht geste waren rvedger di bat.
daz si herberge naemen in daz lant
ich wene man alle zite bi dem criemhilde vant.
den herren dieterichen vnd andern manigen degen
si heten sich der rvwe mit arbeit bewegen.
dvrch daz si den gesten trosten wol den mvt
her rvedger vnd sine vrivnde heten chvercewile gvt.
div hohzit was gevallen an einen pfinxtach
da der kvnech ecel bi criemhilde lach.
in der stat ce wiene si waen so manigen man
bi ir ersten manne nie ze dienste gewan.
si chvnte sich mit gabe dem der si nie gesach
vil maniger dar vnder zv den gesten sprach.
wir wanden daz vrov criemhilt gvtes niht mohte han
nv ist hie mir ir gabe vil manich wnder getan.
div hohzit div werte sibenzehen tage
ich waene man von deheinem kvnige mere sage.
des hohzit grozer waere - daz ist vns gar verdeit
alle di da waren di trvgen iteniwoe chleit.
si waen in niderlande da vor nine gesaz
mit so manigem recken da bi so gelovbe ich daz.
was sifrit rich des gvtes daz er nie gewan
so manigen recken edele so si sach vor eceln stan.
ovch gap nie deheiner zv sin selbes hohgezit
so manigen richen mantel tief vnd wit.
noch so gvter cleider der si mohte vil han
so si dvrch criemhilde heten alle getan.
ir frivnde vnt ovch di geste di heten einen mvt
daz si da niht ensparten deheiner slahte gvt.
swes iemen an si gerte daz gaben si bereit
des gestvnt da vil der degene von milte bloz ane chleit.
wi si ce rine saeze si gedaht ane daz
bi ir edelen manne ir ovgen wrden naz.
si hetes vaste haele deiz iemen chvnde sehen
ir was nach manigem leide so vil der eren geschehen.
swaz iemen tet mit milte daz was gar ein wint
vnz an dieterichen swaz botelvnges chint.
im gegeben hete daz was nv gar verswant
ovch begie da michel wnder des milten rvedegeres hant.
vzer vngerlande der fverste bloedelin
der hiez da laere machen vil manich leitschrin.
von silber vnd von golde daz wart da hin gegeben
man gesach des chveneges helde so rehte vroliche leben.
waerbel vnd swemmelin des kveniges spilman
ich waene ir ieselicher zer hohgezit gewan.
wol ce tvsent marchen oder dannoch baz
da div schoene criemhilt bi ecel vnder chrone saz.
an dem ahzentem morgen von wiene si do ritten
da wart in ritterschepfte schilde vil versniten.
von spern di da fvrten di recken an der hant
svs chom der chvenich ecel vnz in daz hivnissche lant.
ze heimbvrch der alten si waren vber naht
done chvnde niemen wizzen wol des volches aht.
mit wi getaner crefte si ritten veber lant
hey waz man schoener vrowen in siner heinmvete vant.
ze misenbvrch der richen da shifften si sich an
daz wazer wart verdechet von ross vnd ovch von man.
alsam ez erde waere swaz man sin vliezen sach
di wegemveden vrowen di heten senfte vnd ovch gemach.
zesamene was geslozen manich shif vil gvt.
dar veber was gespannen manich gvt gecelt
sam ob si noch heten beidiv lant vnde velt.
do chomen disiv maere ce ecelnpvrch von dan
do vrevten sich dar inne wip vnde man.
des eceln ingesinde des ê div vrowe pflach
gelebten sit bi crimhilde vil manigen vroelichen tach.
do stvnden da wartende vil manich edel meit
di von helchen tode heten manigiv leit.
siben chvenige toehter crimhilt noch da vant
von den was gezieret wol allez eceln lant.
div ivnchvrowe herrat noch des gesindes pflach
div helchen swester tohter an der vil tvgende lach.
div gemahele dieteriches eins edeln chvneges chint
div tohter naentwines div het vil der eren sint.
gegen der geste chvemfte vrevte sich ir mvt
ovch was dar zv bereitet vil creftigez gvt.
wer chvnde iv daz bescheiden wi sit der chvenech saz
si gelebten da ce hivnen nie mit der chvneginne baz.
do der chvenech mit sinem wibe von dem stade reit
wer ieslichiv waere daz wart do wol geseit.
di edelen criemhilde si grvztens deste baz
hey wi gewaltechliche si sit an helchen stat gesaz.
getriwelicher dienste wart ir vil bechant
do teilte div chvneginne golt vnt gewant.
silber vnt gesteine swaz di des veber rin
mit ir cen hivnen brahte daz mvse gar cergeben sin.
ovch wrden ir mit dieneste sider vndertan
alle des chveniges mage vnt alle sine man.
daz div vrowe helche so gewalteclich gebot
so si nv mvsen dienen vnz an den criemhilde tot.
do stvnt mit soelhen eren der hof vnt ovch daz lant
daz man da zallen ziten di chvrzewile vant.
swar nach ieslichem daz herce trvch den mvt
dvrh des chveneges liebe vnt di kveneginne gvt.
mit vil grozen eren - daz ist al war -
wonten si mit ein ander vnz an daz sibende iar.
di zit div chveneginne eines svns was genesen
des chvnde der kvenich ecel nimmer vroelicher wesen
sine wolde niht erwinden sine werbe sint
daz getovffet werde daz eceln chint.
nach cristenlichem rehte ez wart ortliep genant
des wart vil michel frevde vber elliv eceln lant.
swaz ie gvter tvgende an vrovn helchen lach
der vleiz sich nv vrov criemhilt dar nach vil manigen tach.
di site si lerte herrat div ellende meit
div hete tovgenliche nach helchen groziv leit.
den vremden vnt den chvnden was si vil wol bechant
di iahen daz nie vrowe besaeze ein kveneges lant.
bezzer vnde milter daz heten si fver war
daz lop si trvch si cen hivnen vnz an daz dricehende iar.
nv het si wol erchvnnen daz ir niemen widerstvnt
also noch fvrsten wibe chveneges recken tvnt.
vnt daz si alle zite zwelf chvenige vor ir sach
si gedaht ovch maniger leide der ir da heime gesach.
si gedaht ovch maniger eren von nibelvnge lant
der si da was gewaltich vnt di ir hagenen hant.
mit sifrides tode hete gar benomen
ob im daz noch immer von ir ce leide mohte chomen.
daz geschaehe ob ich in moehte bringen in daz lant
ir trovmte daz ir gienge vil diche an der hant.
giselher ir brvder si chvsten zaller stvnt
vil ofte in senftem slaffe sit wart in arbeiten chvnt.
ich waene der vbel valant criemhilde daz geriet
daz si sich mit frivntschefte von giselhere schiet.
den si dvrch svne chvste in bvergonden lant
do begonde ir aber salwen von heizen trehen ir gewant.
ez lag ir an dem hercen spate vnd vrov
wi man si ane schvlde braehte dar zv.
daz si mvese minnen einen heidenisschen man
di not di het ir hagene vnt gvnther getan.
des willen in ir hercen chom si vil selten abe
si gedahte ich pin so riche vnt han so groze habe.
daz ich minen vinden gefvege noch ein leit
des waere et ich von tronege hagen gerne bereit.
nach den getriwen iamert diche daz herce min
di mir da leide taten moehte ich pi den sin.
so werde wol errochen mines vrivndes lip -
des ich chvme erbeite sprach daz ecelen wip.
ze liebe si do heten alle skveneges man.
di criemhilde recken daz was vil wol getan.
der chamern der pflach eckewart da von er frivnt gewan
den crimhilde willen chvnde niemen vnderstan.
si dahte zallen ziten ich wil den chvenech piten
daz er ir des gonde mit gvetlichen siten.
daz man ir frivnde braehte in der hivnen lant
den argen willen niemen an der chvneginn ervant.
do si eines nahtes bi dem chvenige lach -
mit armen vmbvangen het er si als er pflach.
di edeln vrowen trivten si was im also sin lip -
do gedahte ir finde daz vil herliche wip.
si sprach zv dem chvenige vil lieber herre min
ich wolde ivch bitten gerne moht iz mit hvlden sin.
daz ir mich liezet sehen ob ich daz het versolt
ob ir den minen vrivnden waeret innechlichen holt.
do sprach der kvenich riche - getriwe was sin mvt
ich bringe ivch des wol innen swa lip vnd gvt.
den recken widerfvere des mvese ich frevde han
wande ich von wibes minne nie bezer frivnde gewan.
do sprach div chveneginne iv ist daz wol geseit
ich han vil hoher mage dar vmbe ist mir so leit.
daz mich di so selten rvchent hie gesehen
ich hoere min di livte niwan fver ellende iehen.
do sprach der chvenech ecel vil liebiv vrowe min
divht ez si niht ce verre so lvede ich veber rin.
swelhe ir da gerne saehet her in miniv lant.
so chvmt vns her ce lande vil manich edel ritter gvt.
si sprach welt ir mir triwe leisten herre min
so svlt ir boten senden ce wormez veber rin.
so enbivt ich minen frivnden des ich da habe mvt
so chvmt vns her ce lande vil manich edel ritter gvt.
er sprach swenne ir gebietet so lazet ez geschehen
irn chvndet iwer vrivnde so gerne niht gesehen.
als ich si gesaehe der edeln vten chint
mich mwet daz harte sere daz si vns so lange vremde sint.
ob ez dir wol gevalle vil liebiv vrowe min
so wold ich gerne senden nach den frivnden din.
di minen videlaere in bvergonden lant
di gvten videlaere hiez er bringen sa cehant.
si ilten harte balde da der kvenech saz
bi der chveneginne er saget in beiden daz.
si solden poten werden in bvergonden lant
do hiez er in bereiten harte herlich gewant.
vier vnd zweinzech recken bereite man div chleit
ovch wart in von dem chvenege div boteschaft geseit.
wi si dar laden solden gventher vnd sine man
criemhilt div vrowe si svnder sprechen began.
do sprach der kvenech riche ich sage iv wi ir tvt
ich enbivte minen vrivnden liep vnde allez gvt.
daz si gervchen ritten her in miniv lant
ich han so lieber geste harte wenich noch bechant.
vnde ov si mines willen wellen iht began
di criemhilde mage daz si des niht enlan.
sine chomen an disem svmere zv miner hohgecit
wand vil der minen wenne an minen chonemagen lit.
do sprach der videlaere der stolze swemmelin.
wenne sol iwer hohzit in disen landen sin
daz wir daz ivren frivnden chvnnen dort gesagen.
do sprach der kvenech ecel ce naehsten svnewenden tagen.
wir tvn swaz ir gebietet sprach do waerbelin
in ir chemnaten bat si div chvenegin.
bringen tovgenliche da si di boten sprach
da von vil manigem degene sit wenich liebes gesach.
si sprach cen boten beiden nv dienet michel gvt
daz ir minen willen vil gvetlichen tvt.
vnd saget swaz ich enbiete heim in vnser lant
ich mache ivch gvtes riche vnt gip iv herlich gewant.
vnde swaz ir miner frivnde immer mvget gesehen
ze wormez bi dem rine den svlt ir niht veriehen.
daz ir noch nie gesaehet betrvebet minen mvt
vnt saget minen dienest den helden chvene vnde gvt.
bittet daz si lesten daz in rvedger enbot
vnt mich da mite scheiden von aller miner not.
di hivnen wellent waenen deich ane vrivnde si
ob ich ein ritter waere ich chom in etwenne bi.
vnde sagt ovch gernot dem edelen brvder min
daz im zer werlde holder niemen mvege sin.
bittet daz er mir bringe in diz lant
vnser besten frivnde deiz vns cen eren si gewant.
so sagt ovch giselher daz er wol gedenche dar an
daz ich von sinen schvlden nie leides niht gewan.
des saehen in vil gerne hie div ovgen min
ich heten in hie vil gerne dvrch di grozen triwe sin.
sagt ovch miner mvter di ere di ich han
vnd ob von tronege hagene welle dort bestan.
wer si danne sold wisen dvrch div lant
dem sint di wege von chinde her cen hivnen wol bechant.
di boten nine westen wa von daz was getan
daz si von tronege hagen niht solden lan.
beliben bi dem rine ez wart in sider leit
mit im was manigem degene ze grimmem tode widerseit.
brieve vnde botschaft was in nv gegeben
si fvren gvtes riche vnd mohten schone leben.
vrlovb gap in ecel vnd ovch sin schoene wip
in was von gvter waete wol gezieret der lip.
do ecel zv dem rine sine boten sande
do flvgen disiv maere von lande ze lande.
mit boten harte snellen er bat vnd ovch gebot
zv siner hohgecite des holte maniger da den tot.
di boten dannen fvren vzer hivnen lant
zv den bvrgonden dar waren si gesant.
nach drin edeln kvenegen vnd ovch nach ir man
si solden chomen ecele des man do gahen began.
hinze bechelaren chomen si geritten
da diente man in gerne daz enwart da niht vermitten.
rvedeger sinen dienest enbot vnd gotelint
bi in hin hinze rine vnd ovch ir beider liebez chint.
sine liezens ane gabe von in niht scheiden dan
daz deste baz gefveren di ecelen man.
vten vnd ir chinden enbot do rvedeger
sine heten in so waege deheinen margraven mer.
si enbvten ovch prvnhilte dienest vnd gvt
staetechliche triwe vnd willigen mvot.
do si di rede vernamen di boten wolden varn
si bat div margravinne got von himele bewarn.
ê daz di boten chomen wol dvrch peyrlant
waerbel der vil snelle den gvten bisschoff vant.
waz der do sinen frivnden hince rine enbot
daz ist mir niht gewizen niwan sin golt also rot.
gap er den boten ze minne riten er si lie
do sprach der bissof bilgrim vnde sold ich si sehen hie.
mir waere wol ce mvte di swester svene min
wand ich mach vil selten zv zin chomen an den rin.
welhe waege si fveren ce rine dvrch div lant
des chan ich niht bescheiden ir silber vnt gewant.
daz nam in niemen man vorht ir herren zorn
ia was gewaltech der edele chvnech wol geborn.
inner tagen zwelfen chomens an den rin
ze wormez zv dem lande waerbel vnd swemmelin.
do sagt man div maere den chvenegen vnd ir man
da chomen boten vremde gventher do vragen began.
do sprach der vogt von rine wer tvt vns daz bechant
von wannen dise vremden riten in daz lant.
daz enwesse niemen vnze daz si sach
hagen von tronege do ce gventhern sprach.
vns choment niwiv maere des wil ich iv veriehen
di eceln videlaere di han ich hie gesehen.
si hat iwer swester gesendet an den rin
si sveln vns dvrch ir herren groze willechomen sin.
si ritten al bereite fver den palas dan
ez gefvren nie herlicher fversten spileman.
des chveneges ingesinde enpfiengen sa cehant
man gap in schoen herberge vnt hiez behalten ir gewant.
ir reisechleider waren rich vnd so wol getan
ia mohten si mit eren fver den kvenich gan.
deren wolden si niht mere da ce hove tragen
ob ir iemen rvchte di boten hiezen iz da sagen.
in der selben maze man ovch livte vant
di ez vil gerne namen den wart ez gesant.
do leiten an di geste verre bezer wat
als ez boten chvenege ce tragen herliche stat.
do gie mit vrlovbe da der kvenech saz
daz eceln gesinde gerne sach man daz.
hagen zvechtechliche gegen den boten spranch
vnt enpfie si minnechliche des sageten im di knappen danch.
dvrch div chvnden maere vragen er began
wi sich ecel gehabte vnd sine man.
do sprach der videlaere daz lant gestvnt ni baz
noch so vro di livte nv wizzet endechliche daz.
si giengen zv dem wirte der palas der was vol
do enpfie man di geste so man von rehte sol.
so gvetlichez grvezen in ander chvenige lant
waerbel vil der recken da bi gvnthern vant.
der chvenech gezogenliche grvzen si began
sit wellechomen ir beide ir hivnen spilman.
vnd iwer hergesellen hat ivch her gesant
ecel der vil riche zv der bvrgonden lant.
si nigen dem chvnige do sprach waerbelin
dir enbivtet holden dienest der liebe herre min.
vnd criemhilt din swester her in dize lant
si habent vns iv recken vf gvte triwe gesant.
do sprach der kvenech riche der maere bin ich vro
wi gehabt sich ecel so vragt der degen so.
vnd criemhilt min swester vzzer hivnen lant
do sprach der videlaere div maere tvn ich iv bechant.
daz sich noch nie gehabten deheine livte baz
danne si sich gehabent beide - wizzet daz -
vnd allez ir gedigene di mage vnd ovch ir man.
si vrevten sich der verte do wir schieden von dan
genade siner dieneste di er mir enboten hat
vnd miner swester sit ez also stat.
daz si lebent mit frevden dr kvenech vnd sine man
wand ich doh der maere gefragt sorgende han.
di zwene ivnge chvenege di waren ovch nv chomen
si heten disiv maere alrerst do vernomen.
dvrch siner swester liebe di boten gerne sach
giselher der ivnge zv zin minnechlichen sprach.
ir boten soldet vns groze willechome sin
ob ir dicher woldet her riten an den rin.
ir fvendet hie di frivnde di ir gerne moehtet sehen
iv solde hie ce lande vil wenich leides geschehen.
wir trvwen iv aller eren sprach do swemmelin
ine chonde iv niht bedivten mit den sinnen min.
wi rehte minnechlichen iv ecel enboten hat
vnt iwer edel swester der dinch in hohen eren stat.
genade vnde triwe mant ivh des kveneges wip
vnt daz ir ie was waege iwer herce vnt iwer lip.
vnt ce vorderste dem chvenege sin wir her gesant
daz ir gervchet riten in daz eceln lant.
daz wir ivch des baeten vil vast vns daz gebot
ecel der riche iv allen daz enbot.
ob ir ivch iwer swester niht sehen woldet lan
so wold er doch gerne wizzen waz er iv hete getan.
daz ir in also vremdet vnt ovch siniv lant
ob iv div chveneginne waere ni bechant.
so moeht er doch verdienen daz ir in rvchet sehen
swenne daz ergienge so waer im liebe geschehen.
do sprach der chvenech gvnther veber dise siben naht
so chvend ich div maere wes ich mich han bedaht.
mit den minen frivnden di wile svlt ir gan
in iwer herberge vnd svelt vil gvote rwe han.
do sprach aber waerbelin vnt moeht daz geschehen
daz wir mine vrowen chonden ê gesaehen.
vten di vil richen ê wir schveffen vns gemach
giselher der edele do vil zvehtechlichen sprach.
daz sol iv niemen wenden welt ir fver si gan
ir habt miner mvter willen gar getan.
want si sihet ivch gerne dvrch di swester min
vrovn criemhilden ir svlt ir wellechomen sin.
giselher si brahte da er di vrowen vant
di boten sach si gerne von der hivnen lant.
si grvztes minnechliche dvrh ir tvgende mvt
so sagten ir div maere di boten hoffsh vnde gvt.
ia enbivtet iv min vrowe so sprach swemmelin
dienest vnde triwe mohte daz gesin.
daz si ivch diche saehe ir svlt gelovben daz
so waer ir in der werlde mit deheinen vrevden baz.
do sprach div chveneginne des enmach niht gesin
swie gerne ich dicke saehe di lieben tohter min.
so ist mir leider ce verre des edeln chveneges wip
nv si immer saelich ir vnd eceln lip.
ir svlt mich lazen wizen ê irz gervmet hie
wenne ir wider wellet ine gesach so gerne nie.
boten in langen ziten denne ich ivch han gesaehen
di chnappen ir do lobten daz si daz liezen geschehen.
zen herbergen fvren di von hivnen lant
do het der kvenech riche nach frivnden sin gesant.
gventher der edele vragte sine man
wi in div rede geviele vil maniger do sprechen began.
daz er wol moehte riten in eceln lant
daz rieten im di besten di er da vnder vant.
ane hagen eine dem was ez grimme leit
er sprach zum kvenige tovgen ir habt iv selben widerseit.
nv ist iv doch gewizen waz wir haben getan
wir mvegen immer sorge zv criemhilde han.
wand ich slvch ze tode ir man mit miner hant
wie getorste wir riten in daz eceln lant.
do sprach der kvnech riche min swester lie den zorn
mit chvsse minnecliche si hat vf vns verchorn.
daz wir ir ie getaten ê si von hinnen reit -
ezen si et hagen danne iv einem widerseit.
nv lat ivch niht betragen sprach hagene swes si iehen
di boten von den hivnen welt ir criemhilde sehen.
ir mvegt da verliesen di ere vnd ovch den lip
ia ist vil lanchraeche des kvenech eceln wip.
do sprach zv dem rate der fverste gernot
sit ir von schvlden fverhtet da den tot.
in hivnisschen richen solde wirz dar vmbe lan
wir ensaehen vnser swester daz waere vil vbele getan.
do sprach der fverste giselher zv dem degene
sit ir ivch schvldech wizet frivnt hagene.
so svlt ir hi beliben vnt ivch wol bewarn
vnt lazet di getverren zv miner swester mit vns varn.
do begonde zvernen von tronege der degen
ine wil daz ir iemen fverhtet vf den wegen.
der getverre riten mit iv ce hove baz
sit ir niht welt erwinden ich sol iv wol erzeigen daz.
do sprach der chvchenmeister rvmolt der degen
der vremden vnt der chvnden mohtet ir wol heizen pflegen.
nach iwer selbes willen wand ir habet vollen rat
ich waene niht daz hagene ivch noch vergiselt hat.
welt ir niht volgen hagene iv raetet rvmolt
wand ich iv bin mit triwen vil dienestlichen holt.
daz ir svlt hi beliben dvrch den willen min
vnde lat den kvenech ecel dort bi criemhilde sin.
wi chvnde iv in der werlde immer sanfter wesen
ir mvegt vor iwern finden harte wol genesen.
ir svlt mit gvten chleidern zieren wol den lip
trinchet win den besten vnt minnet waertlichiv wip.
dar zv git man iv spise di besten di ê gewan
in der werlt kvenech deheiner ob des niht moeht ergan.
ir soldet noh beliben dvrch iwer schoene wip
ê ir so chintliche soldet wagen den lip.
des rat ich beliben rich sint iwer lant
man mach iv baz erloesen hie heime div pfant.
danne da cen hivnen wer weiz wie iz da gestat
ir svlt beliben herren daz ist der rvmoldes rat.
wir wellen niht beliben sprach do gernot
sit daz vns min swester so minnechlich enbot.
vnt ecel der riche zwiv solde wir daz lan
der dar niht gerne welle der mach hi heime bestan.
des antwrte hagene lat ivh vnblinden niht
mine rede dar vmbe swi halt iv geschit.
ich rat iv an den triwen welt ir ivch bewarn
so svlt ir zv den hivnen vil gewaerliche varn.
sit ir niht welt erwinden so besendet iwer man
di besten di ir vindet oder inder mveget han.
so wel ich vz in allen tvsent ritter gvt
sine wanden niht cerwerben also grozlichiv ser.
des wil ich gerne volgen sprach der kvenech zehant
do hiez er boten riten witen in siniv lant.
do brahte man der helde driv tvsent oder mer
sine wanden niht cerwerben also grozlichiv ser.
si ritten vroeliche in gventheres lant
man hiez in allen geben ross vnt ovh gewant.
di da varen solden von bvergonden dan
der kvenech mit gvtem willen der vil manegen gewan.
do hiez von tronege hagene danchwart der brvder sin
ir beider rechen ahzech fveren an den rin.
di chomen ritterliche harnassh vnt gewant
fvrten di vil snellen in daz gvntheres lant.
do chom der chvene volker ein edel spilman
zv der hovereise mit drizech siner man.
di heten soelech gewaete ez moeht ein chvenech tragen
daz er zen hivnen wolde daz hiez er gventhere sagen.
wer der volker waere daz wil ich ivch wizen lan
er was ein edel herre im was ovch vndertan.
vil der gvten rechen in bvrgonden lant
dvrch daz er videln chonde do was er der spilman genant.
hagne welte tvsent di het er wol bechant
vnt swaz in starchn striten gefrvemt het er ir hant.
oder swaz si ie begiengen des het er vil gesehen
den chonde anders niemen niwan frvemcheite iehen.
di boten criemhilde vil sere da verdroz
wande ir vorhte cir herren div was harte groz.
si gerten taegeliche vrlovbes von dan
des engonde in niht hagene daz was dvrch liste getan.
er sprach zv sinem herren wir sveln daz bewarn
daz wir si lazen riten ê daz wir selbe varn.
hat aber si den willen ez mach ir leide ergan
treit vns iemen argen villen deist vns deste baz bechant.
sone mach ovch sich vrov criemhilt bereiten niht dar zv
daz vns dvrh ir rate iemen schaden tv.
hat aber si den willen ez mach ir leide ergan
wir fveren mit vns hinnen so manigen vz erwelten man.
schilde vnd saetele vnt allez ir gewant
daz si fveren wolden in eceln lant.
daz was bereitet nv gar vil manigem chvenem man
di boten criemhilde hiez man fver gvntheren gan.
do di boten chomen do sprach gernot
der kvenech wil gevolgen des vns ecel her enbot.
wir wellen chomen gerne ce siner hohgecit
vnd sehen vnser swester daz ir des ane zwifel sit.
do sprach der kvenech gventher chvennet ir vns gesagen
wenne si div hohzit oder in welhen tagen.
wir dar chomen solden do sprach swemmelin
cen naehesten svenewenden sol si waerliche sin.
der kvenich in erlovbte - des was noh niht geschehen -
ob si wolden gerne frvon prvennhilde sehen.
daz si fver si solden mit sinem willen gan
daz vnderstvnt do volker daz was ir liebe getan.
iane ist min vrowe prvennhilt nv niht so wol gemvt
daz ir si mveget schowen sprach der ritter gvt.
bitet vnz morgn so lat mans ivch sehen
do si sie wanden schowen done chvndes niht geschehen.
do hiez der fverste riche - er was den boten holt -
dvrch sine selbes tvgende tragen dar sin golt.
vffe den breiten schilden der moht er vile han
ovch wart in richiv gabe von sinen vrivnden getan.
giselher vnd gernot gere vnd oertwin
daz si ovch milte waren daz taten si wol shin.
also riche gabe bvten si di boten an
daz si se vor ir herren niht getorsten enpfan.
do sprach zv dem kvenige der bote waerbelin
her kvenich lat iwer gabe hi ze lande sin.
wir mvegen ir doch niht fveren min herre iz vns verbot
daz wir iht gabe naemen ovch ist es harte lvecel not.
do wart der vogt von rine da von vil vngemvt
daz si versprechen wolden so riches kveneges gvt.
doch mvosen si enpfahen sin golt vnd sin gewant
daz si mit in fvorten sit in ecelen lant.
si wolden sehen vten ê si schieden dan
giselher der snelle der braht di spileman.
fver sine mvoter vten div vrowe enbot von dan
swaz si ern hete daz waer ir liebe getan.
do hiez div chveneginne ir porten vnd ir golt
geben dvrch criemhilde want der was si holt.
vnt dvrch den kvenech ecel den selben spileman
si mohtenz gern enpfahen ez was mit triwen getan.
vrlovp genomen heten di boten nv von dan
von wiben vnd von mannen vroelich si do dan.
fvoren in ce swaben dar hiez si gernot
sine helde leiten daz ez in niemen missebot.
do sich di von in schieden di ir solden pflegen
herschaft div eceln vridet vf allen wegen.
des ennam in niemen ross noch ir gewant
si ilten harte balde in daz ecelen lant.
swa si der vrivnt iht wessen daz taten si den chvnt
daz di bvrgonden in vil chvrzer stvnt.
choemen her von rine in der hivnen lant
dem bissoffe pilgerime wart ovch daz maere bechant.
da si fver bechelaren di straze nider ritten
man saget ez rvedger - daz enwart niht vermitten -
vnde gotelinde des margraven wip.
daz si sehen solde des wart vil vroelich ir lip.
gahen mit den maeren sah man di spilman
eceln si fvnden in dr stat ze gran.
dienest veber dienest der man im vil enbot
sageten si dem kvenige vor liebe wart er frevden rot.
do div chveneginne div maere reht ervant
daz ir brvder solden chomen in daz lant.
do was ir wol ce mvte si lonte den spileman
mit vil grozer gabe daz was ir ere getan.
si sprach nv sagt beide waerbel vnd swemmelin
welhe mine mage cer hohzit wellen sin.
der besten di wir ladeten her in dize lant
nv sagt waz redete hagene do er div maere bevant.
er sprach der chom cer sprache an einem morgen frv
lvecel gvter sprveche redet er der zv.
do si di reise lobten her in hivnen lant
daz was dem grimmem hagene gar cem tode genant.
ez chvment iwer brvder di chvenige alle dri
in herlichem mvote swer mer da mite si.
der maere ich endechlichen wizzen nine chan
ez lobt mit in riten volker der chvene spileman.
des enbaer ich harte lihte sprach des kveneges wip
deich immer saehe den volkeres lip.
hagenen bin ich waege der ist ein helt vil gvt
daz wir in saehen mvezen des stat mir hohe der mvt.
do gie div chveneginne da si den kvenech sach
wi rehte minnechliche criemhilt do sprach.
wi gevallent iv div maere lieber herre min
des ie min wille gerte daz sol nv verendet sin.
din wille deist min vrevde sprach der kvenich do
ine wart min selbes mage ni so rehte vro.
ob si iemer chomen solden her in miniv lant
dvrh liebe diner frivnde so ist min sorge verswant.
des chveneges ammetlivte di hiezen veber al
mit gesidele rihten palas vnd sal.
gegen den lieben gesten di in da solden chomen
sit wart von in dem chvenege vil michel weinen benomen.
nv laze wir beliben wi si gefvren hie
hochgemvte recken di gefvrn nie.
so rehte herliche in deheines chveneges lant
si heten swaz si wolden beidiv waffen vnt gewant.
der vogt von dem rine chleidete sine man
sehzech vnd tvsent - als ich vernomen han -
vnd niwen tvsent chnehte gegen der hohgezit.
di si da heime liezen di beweinetenz sit.
do trvch man div gereite ce wormez veber den hoff
do sprach da von spyre ein alter bisschoff.
zv der schoenen vten vnser frivnde wellent varn
gegen der hohgezite got mvez ir ere da bewarn.
do sprach zv zir chinden div edel vte
ir soldet hie beliben helde gvte.
wenn ez im ze eren vollechlichen ste
ich wil daz min herre ze hove nach vrlovbe ge.
swer sich an trovme wendet sprach do hagene
der enweiz der rehten maere niht ce sagene.
wenn ez im ze eren vollechlichen ste
ich wil daz min herre ze hove nach vrlovbe ge.
wir svln gerne riten in ecelen lant
da mach wol dienen chvenegen gvter held hant.
da wir da schowen mvezen chriemhilde hohgezit
hagen riet di reise iedoch gerov ez in sit.
er hetez widerraten want daz gernot
mit vngefvegen worten im also missebot.
er mant in sifrides vrovn criemhilden man
er sprach da von wil hagene di grozen hovereise lan.
do sprach von tronege hagene dvrh vorhte ich nine tvo
swenne ir gebietet helde so svlt ir griffen zvo.
ia rit ich mit iv gerne in ecelen lant
sit wart von im verhowen vil manich helm vnde rant.
div siff bereitet waren da was vil manech man
swaz si chleider heten div trvch man dar an.
si warn vmmvezech vor abendens zit
si hvoben sich von hvse vil harte vroeliche sit.
gezelt vnde hvetten spien man an daz gras
anderthalp des rines do daz geschehen was.
der kvenech bat noch beliben daz sin vil schoene wip
si trvote noch des nahtes den sinen waetlichen lip.
pvsvnen floytiern hvp sich des morgens frv
dar si varn solden da bereiten si sich zv.
swer liep heten arme der trvote frivndes lip
des schet sit vil mit leide des kvnech ecelen wip.
div chint der schoenen vten di heten einen man
chvene vnd getriwe do si wolden dan.
do sagt er dem kvenege tovgen sinen mvt
er sprach des mvoz ich trvren daz ir di hovereise tvt.
er was geheizen rvmolt vnd was ein helt cer hant
er sprach wem welt ir lazen livte vnd ovch div lant.
daz niemen chan erwenden iv recken iwern mvt
div criemhilden maere nie gedvhten mich gvt.
daz lant si dir bevolhen vnt min kindelin
vnt diene wol den vrowen daz ist der wille min.
swen dv sehest weinen dem troeste sinen lip
iane getvt vns nimmer des kvenech eceln wip.
div ross bereitet waren den kvenegen vnd ir man
mit minnechlichem chvessen schiet vil maniger dan.
dem in hohem mvte lebte da der lip
daz mvose sit beweinen vil manich waetlichez wip.
do man di snellen recken cen rossen sah gan
do chos man vil der vrowen trvrechlichen stan.
daz ir vil langenz scheiden sagt in vil wol ir mvt
vf grozen schaden ce chomene daz herce niemen sanfte tvt.
di snellen bvergonden sich vz hvoben
do wart in dem lande ein michel voben.
beidenthalp der berge weinte wip vnd man
swi dort ir volch getaete si fvren vroeliche dan.
di nibelvnges helde chomen mit in dan
in tvsent halspergen ce hvs si heten lan.
vil manige schoene vrowen di gesahen si nimmer me
di sifrides wnden taten criemhilde we.
do sicheten si ir reise gegen dem mevne dan
vf dvrch ostervranchen di gventheres man.
dar leite si do hagene dem was ez wol bechant
ir marschalk was danchwart der helt von bvergonden lant.
do si von ostervranchen gegen salvelde ritten
do mohte man si chiesen an herlichen siten.
di fversten vnt ir mage di helde lobesam
an dem zwelften morgen der kvenich an di tvnowe quam.
do reit von tronege hagen zaller vorderost
er was den nibelvngen ein helflicher trost.
do derbeizte der degen chvene nider vf den sant
sin ross er harte balde zv zeinem bovme gebant.
daz wazzer was engozen div sciff verborgen
ez ergie den nibelvngen ze grozen sorgen.
wi si chomen vebere der wach was in ze breit
do erbeizte zv der erden vil manich ritter gemeit.
leide sprach do hagene mach dir wol hie geschehen
voget von dem rine nv maht dv selbe sehen.
daz wazer ist engozen vil starch ist im sin flvot
ia waene wir verliesen noch hivte hie manigen helt gvt.
waz wizet ir mir hagene sprach der kvenech her
dvrh iwer selbes tvgende vntroestet vns niht mer.
den fvrt svlt ir vns svchen hinveber an daz lant
daz wir von hinnen bringen beidiv ross vnt ovch gewant.
ian ist mir sprach hagene min leben niht so leit
daz ich mich welle ertrenchen in disen venden breit.
ê sol von minen handen ersterben manich man
in ecelen landen des ich vil gvten willen han.
belibet bi dem wazer ir stolzen ritter gvt
ich wil di vergen svchen selbe bi der flvot.
di vns bringen vebere in gelfrates lant
do nam der starche hagene sinen gvten schildes rant.
er was vil wol gewaffent den schilt er dannen trvch
sinen helm vf gebvnden lieht was er genvch.
do trvg er ob der brvenne ein waffen also breit
daz ce beden eken harte vreislichen sneit.
do svcht er nah den vergen wider vnd dan
er horte wazer giezen - losen er began -
in einem schoenem brvnnen daz taten wisiv wip.
di wolden sih da chvelen vnd badeten ir lip.
hagen wart innen er sleich in tovgen nach.
do si daz versvnnen des waren si vil her
daz si im entrvnnen des waren si vil her.
er nam in ir gewaete der helt enschadete in niht mer.
do sprach daz eine merewib - hadebvrch was si genant
edel ritter hagene wir tvon iv hie bechant.
swenne ir vns degen chvene gebet widr vnser wat
wi iv ze den hivnen disiv hovereise ergat.
si swebten sam di vogele vor im vf der flvt
des dvhten in ir sinne starch vnd gvt.
swaz si im sagen wolden er gelovtez deste baz
des er do hinz in gerte vil wol bescheideten si im daz.
si sprach ir mvegt wol riten in eceln lant
des setze ich iv ce bvergen mine triwe hi ce hant.
daz helde nie gefvoren in deheiniv riche baz
nach also grozen eren nv gelovbet waerliche daz.
der rede was do hagene in sinem hercen her
do gap er in ir chleider vnd svmte sich niht mer.
do si do an geliten ir wnderlich gewant
do sageten si im rehte di reise in ecelen lant.
do sprach daz ander merewip - div hiez sigelint
ich wil dich warnen hagen daz aldrianes chint.
dvrh der waete liebe hat min mvome dir gelogen
chvemestv hin cen hivnen so bistv sere betrogen.
ia soltv cheren widere - daz ist dir an der zit -
wand ir helde chvene also geladet sit.
daz ir sterben mvezet in eceln lant
swelhe dar geritent di habent den tot an der hant.
do sprach aber hagene ir trieget ane not
wi moehtez sich gefvegen daz wir alle tot.
solden da beliben dvrh iemens haz
si begonden im div maere sagen chventlicher baz.
do sprach aber div eine ez mvz also wesen
daz iwer deheiner chan da niht genesen.
niwan des chveneges kappelan daz ist vns wol bechant
der chvemet gesvnt widere in daz gventheres lant.
do sprach in grimmem mvote der chvene hagene
daz waere minen herren mvelich ce sagene.
daz wir alle cen hivnen solden vliesen den lip
noch zeige vns vberz wazer daz aller wiseste wip.
si sprach sit dv der verte niht welles haben rat
swa obene bi dem wazer ein herberge stat.
da inne ist ein verge vnd niender anderswa
der maere der er vragte der gelovbet er sich da.
dem vngemvotem rechen sprach div eine nach
nv bitet noch her hagene ia ist iv gar ze gach.
vernemet noch div maere wir chvmet veber sant
dirre marcherre der ist else genant.
sin brvoder ist geheizen der degen gelpfrat
ein herre in beyerlande wi mvelich ez iv stat.
welt ir dvrh sine marche ir svlt ivh wol bewarn
vnd svlt ovch mit dem vergen vil bescheidenliche varn.
der ist so grimmes mvotes er lat ivch niht genesen
iren welt bi dem helde mit gvoten sinnen wesen.
welt ir daz vber ivh fvere so gebet im den solt
er hvetet disses landes vnd ist gelpfrade holt.
vnde chvom er niht bezite so rvffet veber flvt
vnt ieht ir heizet amelrich der was ein helt gvt.
der dvrch fientschepfte rvomte dizze lant
so chvmt iv der verge swenne im der nam wirt genant.
der vebermvte hagene der vrowen do neich
ern redete niht mere wan daz er vaste sweich.
do gie er bi dem wazer fver sich an den sant
da er anderthalben ein herberge vant.
er begonde vaste rvoffen hin veber den flvt
nv hol mich hi verge sprach der degen gvt.
so gip ich dir ce miete einen bovch von golde rot
ia ist mir dirre verte daz wizest waerliche not.
der verge was so riche daz im niht dienen zam
da von er lon selten von iemen da genam.
ovch waren sine chnehte vil harte hohgemvt
noh stvnt allez hagen eine disehalp der flvt.
do rvffte er mit der chreffte daz al der wag erdoz
wan des heldes sterche was michel vnd groz.
nv hol mich amelrichen ich pin der elsn man
der dvrch starche fintschaft disem lande entran.
vil hohe an dem swerte einen bovch er im bot -
lieht vnd schoene was er von golde rot -
daz man in veber fvrte in gelpfrades lant.
der vebermvte verge nam selb daz rvder an di hant
ovch was der selbe verge nivlich gehit.
div gvf nach grozem gvte vil boese ende git.
do wold er verdienen daz hagenen golt so rot
des leid er von dem degene den swertgrimmigen tot.
der verge ilte genote hin vber an den sant
den er dannen horte do er des niht evant.
do zvrnde er ernslichen als er hagenen sach
vil harte grimmechlich er zv dem degen sprach.
ir mvget wol sin geheizen benamen amelrich
des ich mich hie verwaene dem sit ir vngelich.
von vater vnd von mvter was er der brvder min
nv ir mich betrogen habt ir mvezet disehalp sin.
nein dvrch got den richen sprach do hagene
ich bin ein recke vremde vnt sorge vff degene.
nv nemet hin vrivntliche hivte minen solt
daz ir mich vberfvret ich pin iv waerlichen holt.
do sprach abe der verge des mach niht gesin
ez habent fiande di lieben herren min.
darvmbe ich niemen vremden fvere in diz lant
so liebe dir si ce lebene so trit vil balde vz an den sant.
nvne tvt es niht sprach hagene wan trvrech ist min mvt
nemet von mir ce minne diz golt vil gvt.
vnt fvret vns veber tvsent ross vnt also manigen man
do sprach der grimme verge ez wirdet nimmer getan.
er hvp ein starchez rvder michel vnd breit
er slvch vf hagenen - des wart er vngemeit -
daz er in dem schiffe strvchte an siniv chnie.
so rehte grimmer verge der chom dem tronegaer nie.
do wolde er baz erzvrnen den vbermvten gast
er slvch im einen schalten daz div gar cerbrast.
hagen vber daz hovbet - er was ein starcher man -
da von der elsen verge grozen schaden da gewan.
mit grimmegem mvte greif hagen zehant
vil balde ze siner scheiden da er ein waffen vant.
er slvch im ab daz hovbet vnd varf ez an den grvnt
div maere wrden schiere den stolzen bvrgonden chvnt.
in den selben stvnden do er den schifman slvch
daz shiff daz vloz en owe daz was im leit genvch.
ê erz gerihte widere mveden er began
do zoh vil chrefftechliche des chvenech gventheres man.
mit zvegen harte swinden chert ez der gast
vnz im daz starche rvder in der hende brast.
er wolde zv den recken vz an einen sant
da was deheinez mere hey wi schier erz da gebant.
mit einem shiltvezel da was ein porte smal
gegen einem walde chert er hinze tal.
do vant er sinen herren an dem stade stan
do gie im hin engegen vil manich waetlicher man.
mit grvoze in wol enpfiengen di snellen ritter gvt
do sahens in dem shiffe riechen daz blvt.
von einer starchen wnden di er dem vergen slvch
do wart von den degenen gevraget hagen genvch.
do der kvenich gventher daz heize blvt ersach
sweben in dem shiffe wi balde er do sprach.
wan sagt ir mir hagene war ist der verge chomen
iwer starchez ellen ich waen im daz leben hat benomen.
do sprach er lovgenliche da ich daz shif da vant
bi den wilden widen da lost ez min hant.
ich han deheinen vergen hivte hie gesehen
ez ist ovch niemen leide von minen shvlden hi geschehen.
do sprach von bvrgonden der herre gernot
hivte mvz ich sorgen vf lieber frivnde tot.
sit wir der shifflivte bereite nine han
wi wir chvmen veber des mvz ich trvrende stan.
vil lvte rieff do hagene leit nider vf daz gras
ir chnehte div gereite ich gedenche daz ich was.
der aller beste verge den man bi dem rine vant
ia getrwe ich ivch wol bringen hinveber in gelpfrades lant.
daz si dester balder choemen veber flvt
div ross si an slvgen daz swimmen daz wart gvt.
wand in div starch vende deheinez da benam
etelichez owete verre als ez mveden began.
do trvgen si cem sheffe ir golt vnd ovh ir wat
sit daz si der verte niht mohten haben rat.
hagen was da meister des fvrt er vff den sant
vil manegen richen recken in daz vnchvnde lant.
zem ersten braht er veber wol tvsent ritter her
dar nach sine recken dannoch was ir mer.
nivn tvsent knehte fvrt er an daz lant
des tages was vnmvezech des tronegeres hant.
do er si wol gesvnde brahte veber den flvt
do gedahte vremder maere der snelle degen gvt.
div im ê da sageten div wilden merwip
des het des chvneges kapelan nach verlorn sinen lip.
bi dem kappelsavme er den pfaffen vant
ob dem heilchtvme er leinte an siner hant.
des moht er niht genizen do in hagen sach
der gotes arme prieister mvose liden vngemach.
er swang in vz dem shiffe dar zv wart im gach
do rieffen ir genvge nv vaha herre vach.
giselher der ivnge zvernen erz began
ern wold iz doh niht lazzen ir deheinen vnderstan.
do sprach von bvrgonden der herre gernot
waz hilffet ivh nv hagene des kappelanes tot.
taet ez ander iemen daz sold iv wesen leit
vmbe welhe shvlde habt ir dem priester widerseit.
der pfaffe swam genote er wolde sin genesen
ob im iemen hvelfe des mohte da niht wesen.
wan der starche hagene vil zornech was gemvt
er stiez in zv dem grvnde daz dvhte niemene gvt.
do der arme pfaffe der helfe nine sach
do chert er wider vebere des leid er vngemach.
swi er niht swimmen chvnde im half div gotes hant
daz er wol chom gesvnder hin wider vz an daz lant.
do stvnt der arme priester vnde schvtte sine wat
da bi sach wol hagen daz sin niht waere rat.
daz im fver war sageten div wilden merewip
er dahte dise degene mvezen verliesen den lip.
do si daz shif entlvden vnd gar getrvgen dan
swaz dar vf heten der drier chvenege man.
hagen slvch ez ce stvchen vnd warfez an den flvt
des het michel wnder di recken chvene vnde gvt.
zwiv tvt ir daz brvder so sprach danchwart
wi svl wir veber so wir di widervart.
riten von den hivnen ze lande an den rin
sit do sagete in hagene daz des chvnde niht gesin.
do sprach der helt von tronege ich tvn iz vf den wan
ob wir an dirre reise deheinen zagen han.
der vns entrinnen welle dvrch zaegeliche not
der mvz an diesem waege doch liden schameliche tot.
si fvrten mit in einen vz bvrgonden lant
einen helt ce sinen handen der was volker genant.
der redete spaeheliche allen sinen mvt
swaz ie begie der hagene daz dvht den videlaere gvt.
ir ross bereitet waren di sovmer wol geladen
si heten an der verte noch deheinen schaden.
genomen der si mvete wan des kveneges chappelan
der mvse vffe sinen fvezen hin wider zv dem rine gan.
do si nv waren chomen alle vffe den sant
der kvenech begonde vragn wer sol vns dvrch daz lant.
di rehten wege wisen daz wir niht irre varn
do sprach der starche volker daz sol ich eine bewarn.
nv enthaltet ivch sprach hagene ritter vnde chneht
man sol frivnden volgen - ia dvnchet ez mich reht.
vil vngefvegiv maere div tvn ich iv bechant
wir enchvmen nimmer wider in bvergonden lant.
daz sageten mir zwei merwip hivte morgen frv
daz wir niht chomen widere nv rat ich waz man tv.
daz ir ivch waffent helde - ir svlt ivch wol bewarn
wir han hi starche fiende - daz wir gewaerliche varn.
ich wande an lvgen finden div wilden merwip
si iahen daz gesvnder vnser deheines lip.
wider ze lande choeme niwan der kappelan
dar vmb ich in wolde so gerne hivt ertrenchet han.
do flvgen disiv maere von schare ce shar
des wrden snelle helde vor leide missevar.
do si begonden sorgen vf den herten tot
an dirre hovereise des gie in waerliche not.
da ze moeringen si waren veber chomen
da dem elsen vergen der lip was benomen.
do sprach aber hagene sit daz ich fiende han
verdienet vf der straze wir werden sicherlich bestan.
ich slvch den selben vergen hivte morgen frv
si wizen wol div maere nv griffet helde zv.
ob gelpfrat vnd else hivte hi beste
vnser ingesinde daz iz in schaedelich erge.
ich erchenne si so chvene ez wirdet niht verlan
div ross div svlt ir lazen deste sanfter gan.
daz des iemen wane wir vliehen vff den wegen
des rates wil ich volgen so sprach giselher der degen.
wer sol daz ingesinde wisen veber lant
si sprachen daz tvt volker dem ist ez hie wol bechant.
stige vnd straze der chvene spileman
ê daz mans vollen gerte man sach gewaffent stan.
den snellen videlaere den helm er vff gebant
in herlicher varwe was sin wichgewant.
er bant ovch ce sinem shaffte ein zeichen daz was rot
sit chom er mit den kvenegen in eine groezliche not.
do was tot des vergen gelpfrate chomen
mit gewissem maere do het ez ovch vernomen.
else der vil starche ez was in beden leit
si sanden nach ir helden di waren schiere bereit.
in vil chvrcen ziten - ich wilz ivch hoeren lan -
sach man zv in riten di schaden heten getan.
in starchen verlivgen vil vngefvegiv her
der chomen gelpferate wol sibenhvndert oder mer.
do si ir grimmen fienden begonden riten nach
ia beiten si ir herren den was ein teil ze gach.
nach den chvenen gesten si wolden anden ir zorn
des wart der herren frivnde sider mer verlorn.
do hete von tronege hagene wol gefveget daz -
wi mohte siner mage ein helt gehveten baz -
er pflach der nachhvte mit den sinen man.
vnd danchwart sin brvder daz was vil wislich getan.
in was des tages cervnnen desen heten si niht mer
er vorhte an sinen vrivnden leit vnde ser.
si riten vnder shilden dvrch der beyrlant
da nach in in chvrcer wile di helde wrden an gerant.
beidenthalp der straze vnd hinden vaste nach
si horten hveue chlaffen dem livte was ce gach.
do sprach der chvene danchwart man wil vns hi bestan
nv bintet vf di helme daz dvnchet mich raetlich getan.
si hielten ab ir verte als iz mvste sin
si sahen in der finster der liehten schilde schin.
done wolde hagene niht langer si verdagen
wer iaget vns vf der straze daz mvs im gelpfrat do sagen.
do sprach der margrave vz beyerlant
wir svchen vnser viende vnde haben her nach gerant.
ine weiz niht wer mir hivte minen vergen slvch
der was ein helt cen handen des ist mir leide genvch.
do sprach von tronege hagen was der verge din
der wold vns niht fveren des ist div schvlde min.
do slvch ich den recken deiswar des gie mir not
ich het von sinen handen vil nach gewnnen den tot.
ich bot im ce miete golt vnd gewant
daz er vns vber fvrte helt in din lant.
do zvrnde er so sere daz er mich do slvch
mit einer starchen shaltn des was ih grimme genvch.
do chom ich cem swerte vnd wert im sinen zorn
mit einen starchen wnden des wart der helt verlorn.
daz bringe ich iv ce svne swi ivch dvnchet gvt
do gie ez an ein striten si warn herte gemvt.
ich wesse wol sprach gelpfrat do hi fver gereit
gventher vnd sin gesinde daz vns taete leit.
hagen von tronege nv sol er niht genesen
fver des vergen ende der helt mvz hi pverge wesen.
si neigeten veber schilde ce stichen nv div sper
gelpfrat vnd hagene in was zein ander ger.
else vnd danchwart vil herliche riten
si versvchten wer si waren da wart vil grimme gestriten.
wi moehten sich versvchen immer helde baz
von einer starchen tioste hinder daz ross gesaz.
hagen der chven von gelpfrates hant
im brast daz fverbvege do wart im striten bechant.
von ir ingesinde der crach der sheffte shal
do erholt ovch sich do hagane der ê was ce tal.
chomen von dem stiche nider an daz gras
er waene vnsanftes mvtes wider gelpfrate was.
wer in div ross behielte daz ist mir vmbechant
si waren zv der erden chomen vf den sant.
hagen vnd gelpfrat ein ander lieffen an
des hvlfen ir gesellen daz in wart striten chvnt getan.
swi pitterliche hagen ce gelpfrate spranch
der edel margrave des schildes hin im swanch.
ein michel stvche deiz fiwer draete dan
des was vil nach erstorben der chvene gventheres man.
do begonde er rveffen danchwarten an
hilf mir lieber brvder ia hat mich bestan.
ein helt cen sinen handen dern lat mich niht genesen
do sprach der chven danchwart des sol ich sheidaer wesen.
der helt do spranch dar naher vnd slvch im einen slach
mit einem sharffen waffen da von er tot gelach.
else wolde gerne rechen do den man
er vnd sin gesinde schieden shedeliche dan.
im was erslagen der brvder selbe wart er wnt
wol ahzech siner degene beliben da cestvnt.
mit dem grimmen tode der herre mvose dan
flvhtechlichen von den gventheres man.
do di von beyerlande wichen vz dem wege
do hort man nach hellen di vreislichen slege.
do iageten di von tronege ir fianden nach
di sin niht enkelten wandn den was allen ce gach.
do sprach an der flvehte danchwart der degen
wir svln wider wenden balde vf disen wegen.
vnd laze wir si riten si sint von blvte naz
gahe wir cen frivnden ich rate waerlichen daz.
do si hin wider chomen da der shade was geshehen
do sprach von tronege hagene helde ir svlt besehen.
wes vns hi gebreste oder wen wir han velorn
hi in disem strite dvrh den gelpfrades zorn.
si heten vlorn viere di mvsen si verchlagen
di waren wol vergolten da wider was erslagen.
der von beyerlande hvndert oder baz
des waren den von tronege ir schilde trvebe vnd blvtes naz.
ein teil schein vz den wolchen des liehten manen prehen
do sprach aber hagene niemen sol veriehen.
den minen lieben herren waz wir hi han getan
lat siv vnze morgen ane sorge bestan.
do si nv nach in chomen di dort striten ê
do tet dem ingesinde div mvede harte we.
wi lange svl wir riten sprach manich man
do sprach der chvene danchwart wir mvgen niht herberge han.
ir mvezet alle riten vnz ez werde tach
volker der snelle der des gesindes pflach.
bat den marshalch vragen wa svl wir hinte sin
da beraste vnser moere vnd ovch di liebn herren min.
do sprach der chvene danchwart ine chans iv niht gesagen
wir enmvegen niht gerwen ê iz beginne tagen.
swa wirz danne vinden da leben vns an ein gras
do si div maere horten wi leit in svemelichen was.
si beliben vnvermeldet des heizen blvtes rot
vnz daz div svnne ir liehtez schinen bot.
dem morgen veber berge daz ez der kvenich sach
daz si gestriten heten der helt vil zornechlichen sprach.
wi nv frivnt hagene iv waen versmahet daz
daz ich piv waere da iv di ringe naz.
svs wrden von dem blvte wer hat daz getan
er sprach daz tet else der het vns naehten bestan.
dvrch den sinen vergen wir wrden an gerant
da slvch gelpfraten mins brvder danchwarten hant.
sit entran vns else des twang in michel not
in hvndert vnd vns viere beliben in dem strite tot.
wir chvnnen niht bescheiden wa si sich leiten nider
alle di lantlivte di gevriesshen sider.
daz ze hove fvren der edeln vten chint
si wrden wol enpfangen da ze pazowe sint.
der edeln chvenege oeheim der bisshoff pilgrin
dem wart vil wol ze mvte do di neven sin.
mit also vil recken chomen zv zim in daz lant
daz er in willech waere daz wart in schier bechant.
si wrden wol enpfangen von vrivnden vf den wegen
da ze pazowe man chonde ir niht gepflegen.
si mvsen veberz wazzer da si fvnden velt
da wrden vf gespannen hvtten vnde gecelt.
si mvsen da beliben allen einen tach
vnd ovch di naht mit vollen wi shon man ir pflach.
dar nach si mvsen riten in rvedegeres lant
dem wrden ovch div maere dar nach vil schiere bechant.
do di wege mveden rowe genamen
vnde si dem lande naher quamen.
do fvndens vf der marche slaffende einen man
dem von tronege hagen ein starchez waffen an gewan.
ia was geheizen eckewart der starche ritter gvt
er gewan dar vmb einen trvrigen mvt.
da er verlos daz waffen von der helde vart
di march rvedegeres di fvndens vebele bewart.
owe mir dirre schande sprach do eckewart
ia riwet mich vil sere der bvrgonden vart.
sit ich sifride vlos sit was min frevde cergan
owe herr rvedger wi han ich wider dich getan.
do hort vil wol hagene des edelen recken not
er gab im wider sin waffn vnd sehs povge rot.
di habe dir helt ce minnen daz dv min frivnt sist
dv bist ein degen chvene swi eine dv vffe der marche list.
got lon iv iwerr povge sprach do ecchewart
doch riwet mich vil sere zen hivnen iwer vart.
ir slvget sifriden man ist hie gehaz
daz ir ivch wol behvetet an triwen rat ich iv daz.
nv mveze vns got behvegen sprach do hagene
ian hant niht mere sorge dise degene.
wan vmb di herberge di chvenige vnd ovch ir man
wa wir in disem lande noch hinte nahtselde han.
div ross sint vns verdorben vf den herten wegen
vnt der spise cervnnen sprach hagen der degen.
wir finden iz ninder veile vns waere wirtes not
der vns noch hinte gaebe dvrch sine tvgende sin brot.
do sprach aber eckwart ich zeih iv einen wirt
daz ir ce hvse selten so wol bechomen birt.
in deheinen lande als iv hi mach geschehen
ob ir vil snelle degene wellet rvedgern sehen.
der sizet vf der straze vnd ist der beste wirt
der ie chom ce hvse sin herce tvgende birt.
also der sveze meye daz gras mit blvmen tvt
swenne er sol helden dienen so ist er vroelich gemvt.
do sprach der kvnech gventher welt ir min bote sin
ob vns welle enthalten dvrch den willen min.
min lieber frivnt rvedger mine mage vnd vnser man
daz wil ih immer dienen so ich aller beste chan.
der bote pin ich gerne sprach do eckewart
mit vil gvtem willen hvb er sich an di vart.
vnd sagete do rvedgere als er het vernomen
im was in manigen ziten niht so lieber maere chomen.
man sah ce bechelaren ilen einen degen
selbe erchande in rvedger er sprach vf disen wegen.
dort her gahet eckewart ein criemhilde man
er wande daz di viende im heten leide getan.
do gi er fver porten da er den boten vant
daz swert er ab gvrte vnd leitez von der hant.
div maere div er brahte wrden niht verdaget
den wirt vnt sine frivnde ez wart in schiere gesaget.
er sprach dem margraven mich hat zv ziv gesant
gventher der herre von bvrgonden lant.
vnd giselher sin brvder vnd ovch gernot
der reckn ieslicher iv sinen dienest her enbot.
daz selbe hat ovch hagene vnd voelker
mit triwen vlizechliche noch sage ich iv mer.
daz iv des kveneges marsshalch bi mir daz enbot
daz den gvten chnehten waere iwer herberge not.
mit lachendem mvnde antwrte rvedger
nv wol mich dirre maere daz di kvenge her.
daz si gervchent miner dieneste der wirt in niht verseit
choment si mir ce hvse des pin ich vro vnt gemeit.
danchwart der marshalch der hiez ivch wizzen lan
wen ir ce hvse mit in soldet han.
sehzech sneller recken vnd tvsent ritter gvt
vnd nivntvsent chnehte do wart er vrolich gemvt.
nv wol mich dirre geste sprach do rvedeger
daz mir choment ce hvse dise geste her.
den ich noch vil selten iht gedienet han
nv ritet in engegene beide mage vnde man.
do ilten zv den rossen ritter vnd kneht
swaz in gebot ir herre daz dvhtes alle reht.
do liezen sie in der dienste zogen deste baz
noch weste es niht vrov goetelint div in ir chemenaten saz.
do gie der margrave da er di vrovn vant
sin wip mit siner tohter vnt sagete in zehant.
div vil lieben maere div er het vernomen
daz in ir frovn brvder dar ce hvse solden chomen.
vil liebiv trvetinne sprach do rvedger
ir svlt vil wol enpfahen di edelen chvenige her.
so si mit ir gesinde her ce hove gan
ir svlt ovch schone grvezen hagen gventheres man.
mit in chvmt ovch einer der heizet danchwart
der ander heizet volker an zvehten wol bewart.
di sehse svlt ir chvessen vnt div tohter min
vnde svlt ovch bi den recken in zvehten gvetliche sin.
daz lobten do di vrowen vnd warn sin bereit
si svchten vz den chisten div herlichen chleit.
dar inne si engegene den recken wolden gan
da wart vil michel vlizen von schoenen wiben getan.
gevelshet frovn varwe vil lvecel man da vant
si trvgen vf ir hovbete von golde liehtiv bant -
daz waren shapel riche - daz in ir schoene har
cefvrten niht di winde daz ist an den triwen war.
in solhen vnmvzen svl wir di vrowen lan
hi wart vil michel gahen veber velt getan.
von rvedgeres vrivnden da man di fversten vant
si wrden wol enpfangen in des margraven lant.
do si der margrave zv zim chomen sach.
rvedger der snelle vil vroeliche sprach.
sit willechomen ir herren vnd ovch iwer man
hie in minem lande vil gern ich ivh gesehen han.
do nigen im di recken mit triwen ane haz
daz er in willech waere vil wol erzeigete er daz.
besvnder grvzte er hagenen den het er ê bechant
alsam tet er volkern vzer bvrgonden lant.
er enpfie ovch danchwarten do sprach der chvene degen
sit ir vns welt bervchen nv wer sol danne pflegen.
des vnsern ingesindes daz wir haben braht
do sprach der margrave ir svlt haben gvte naht.
vnd allez iwer gesinde swaz ir in daz lant
habt mit iv gefveret ross vnd ovch gewant.
dem shaffe ich soelhe hvte daz sin niht verlorn
daz iv ce shaden bringe gegen enigem sporn.
spannet vf ir knehte di hvetten an daz velt
swaz ir hie verlieset des wil ich wesen gelt.
ziehet ab di zovme div ross lazet gan
daz het in wirt deheiner da vor vil selten getan.
des vrevten sich di geste do daz geshaffen was
di herren riten dannen sich leiten an daz gras
vber al di knehte si heten gvt gemach.
ich waene in an dirre verte ni so sanfte geshach.
div edele margravinne was di fver di bvrch gegan
mit ir vil schoenen tohter do sah man bi ir stan.
di minnechlichen vrowen vnd manige shoen meit
di trvgen vil der bovge vnd ovch herlichiv chleit.
daz edel gesteine lvhte verre dan
vz ir vil richen waete si waren wolgetan.
do chomen ovch di geste vnd erbeizten sa cehant
hey waz man grozer zvehte an den bvrgonden vant.
sehs vnt drizech maegde vnt manich ander wip -
den was wol ce wnshe geshaffen gar der lip -
di giengen in engegene mit manigem chvenem man.
da wart ein shoene grvezen von edeln vrowen getan.
div edele margravinne chvste di kvenige alle dri
alsam tet ir mvter da stvnt ovch hagen bi.
ir vater hiez in chvessen do blichte si in an
er dvhte si so vorhtlich daz siz vil gerne hete lan.
do mueste si daz leisten daz ir der wirt gebot
gemisschet wart ir varwe bleich vnde rot.
si chvste ovch danchwarten dar nach den spileman
dvrch sines libes ellen wart im daz grvzen getan.
div ivnge margravinne div nam bi der hant
giselher den recken von bvrgonden lant.
alsam tet ovch ir mvter gventher der chvenen man
si giengen mit den helden vil harte vroliche dan.
der wirt gi bi gernote in einen witen sal
ritter vnd vrowen gesazen da ce tal.
do hiez man balde shenchen den gesten gvten win
iane dorften nimmer helde baz gehandelet sin.
mit lieben ovgen blicken wart gesehen an
div rvedgeres tohter div was so wol getan.
ia trvtes in den sinnen vil manich ritter gvt
daz chonde ovch si verdienen si was hohe gemvt.
si dahten swes si wolden des enmohte aver niht geshehen
hin vnd her wider wart da vil gesehen.
an mageden vnd an vrowen der saz da genvch
der edel videlaere dem wirte holden willen trvch.
nach gewonheite so schieden si sich da
ritter vnd vrowen di giengen anderswa.
do rihte man di tisshe in dem sale wit
den vnchvnden gesten diente man herliche sit.
dvrch der geste liebe hin ce tisshe gie
div edele margravinne ir tohter si do lie.
beliben bi den chinden da si von rehte saz
di geste ir niht ensahen si mvte waerliche daz.
do si getrvnchen heten vnd gezen veber al
do wiste man di schoenen wider in den sal.
gaemlicher sprveche wart da niht verdeit
der redete vil do volker ein degen chven vnt gemeit.
do sprach offenlichen der edel spilman
richer margrave got hat an iv getan.
vil genaedechlichen wand er iv hat gegeben
ein wip so rehte schoene daz zv ein wnnechlichez leben.
ob ich ein fverste waere sprach der spilman
vnd solde ich tragen chrone ce wibe wold ich han.
di iwern schoenen tohter des wensshet mir der mvt
div ist minnechlich ce sehen dar zv edel vnd gvt.
do sprach der margrave wi moehte daz gesin
daz immer kvenech gerte der lieben tohter min.
wir sin hi ellende beide ich vnd min wip
waz hilfet groziv schoene an der ivnchvrowen lip.
des antwrte gernot der wolgezogen man
vnd sold ich trivttinne nach minem willen han
so wold ich solhes wibes immer wesen vro.
des antwrte gernot der wolgezogen man.
nv sol min herre giselher doch nemen ein wip
ez ist so hoher mage der margravinne lip.
daz wir gerne dienten ich vnde sine man
vnd soldes vnder chrone da cen bvrgonden gan.
div rede rvedgeren dvhte harte gvt
vnd ovch gotelinde ia frevte sich in der mvt.
do trvgen an di helde daz si ce wibe nam
giselher der edele als ez wol chvenege gezam.
swaz sich sol gefvegen wer moeht daz vndersten
man bat di ivnchvrowen hin ce hove gen.
do swor man im ze gebene daz wvennechliche wip
do lobt ovch er ce minnen den ir vil minnechlichen lip.
man beshiet der ivnchvrowen bverge vnde lant
des sicherte da mit eiden des edeln chveniges hant.
vnde ovch der herre gernot daz wrde daz getan
do sprach der margrave sit ich der bverge nine han.
sol ich iv mit triwen immer wesen holt
ich gibe ce miner tohter silber vnde golt.
so hvndert sovmaere meiste mvegen tragen
daz ich des heldes magen nach eren mvege wol behagen.
do hiez man si beide sten an einen rinch
nach gewonheite vil manich ivngelinch.
in vroelichem mvte in cegegen stvnt
si gedahten in ir sinnen so noch di tvmmen gerne tvnt.
do man begonde vragen di minnechlichen meit
ob si den recken wolde ein teil was ez ir leit.
vnt dahte doch ce nemenne den waetlichen man
si shamte sich der vrage so manich magt hat getan.
ir riet ir vater rvedger daz si spreche ia
vnt daz si in gerne naeme vil schiere do was da.
mit sinen wizen handen der si vmbesloz
giselher der edele - swi lvecel si sin doch genoz.
do sprach der margrave ir edele chvenege rich
als ir nv wider ritet - daz ist gewonlich -
heim hin zen bvrgonden so gip ich iv min chint.
daz ir si mit iv fveret daz gelobten si sint.
swaz man do shalles horte den mvsen si do lan
man hiez di ivnchvrowen cer kemnaten gan.
vnd ovch di geste slaffen vnd rwen an den tach
do bereitte man di spise der wirt ir gvetliche pflach.
do si enbizzen waren si wolden dannen varn
gegen der hivnen landen daz heiz ich wol bewarn.
sprach der wirt vil edele ir svlt ovch hi bestan
wand ich so lieber geste selten hie iht gewnnen han.
des antwrte danchwart iane mages niht gesin
wa nemt ir di spise daz brot vnd ovch den win.
daz ir so manigen recken noch hinte mveset han
do daz der wirt gehorte er sprach ir svlt di rede lan.
mine vil lieben herren ir svlt mir niht versagen
ia gebe ich iv di spise ce vierzehen tagen.
mit allem iwerem gesinde daz mit iv her ist chomen
mir hat der kvenech ecel noch vil wenich iht genomen.
swi sere si sich werten si mvsen da bestan
vnz an den vierden morgen do wart da getan.
von des wirtes milte daz verre wart geseit
er gap den sinen gesten beidiv ross vnd chleit.
ezen chvnde niht wern langer si mvsen dannen varn
rvedger der chvene vil wenich iht gesparn.
chond vor siner milte swes iemen gerte nemen
daz versagete er niemen ez mvse in allen gezemen.
ir edel ingesinde braht fver daz tor
gesatelt vil der moere do chom zv zin da vor.
vil der vremden recken si trvgen schilde enhant
wande si wolden ritten in daz eceln lant.
der wirt do sine gabe bot veber al
ê daz di edeln geste choemen fvr den sal.
er chonde miltechliche mit grozen eren leben
die sine tohter shoene di het er giselher gegeben.
do gap er gvnthere dem helde lobelich.
daz wol trvch mit eren der edel fvrste rich -
swi selten er gabe enpfienge - ein wafenlich gewant
dar nah neich do gventher des edeln rvedgeres hant.
do gap er gernote ein waffen gvt genvch
daz er sit in stvrme vil herlichen trvch.
der gabe im vil wol gonde des margraven wip
da von der gvte rvedger sit mvse vliesen den lip.
gotelint bot hagenen als ir vil wol gezam
ir minnechlichen gabe sit si der kvnech nam.
daz er ovh an ir stivre zv der hohgecit
von ir varn niht solde doh widerredete er iz sit.
alles des ich ie gesach sprach do hagene
sone gert ich niht mere hinnen ce tragene.
niwan ienes shildes dort an iener want
den wolde ich gerne fveren in daz eceln lant.
do div margravinne hagen rede vernam
ez mante si ir leides weinen si gezam.
do gedahte si vil tivre an nvodvnges tot
den het erslagen witege da von so het si iamers not.
si sprach zv dem degene den schilt wil ich iv geben
daz wolde got von himele daz er noch solde leben.
der in da trvch enhende der lag in stvrme tot
den mvoz ich imer weinen des gat mir armem wibe not.
div edele margravinne von dem sedele gie
mit ir vil wizen handen si den schilt gevie.
div vrowe trvg in hagenen er nam in an di hant
div gabe was mit eren an den recken gewant.
ein hvlst von liehtem pfelle ob siner varwe lach -
bezzern shilt deheinen belvhte ni der tach -
von edelm gesteine swer sin hete gegert.
ce chovffen an der choste was er wol tvsent marche wert.
den schilt hiez do hagene tragen vor im dan
do begonde danchwart hin ce hove gan.
dem gap vil richiv kleider des margraven chint
div trvch er cen hivnen vil harte herliche sint.
allez daz der gabe von in wart genomen
in ir deheines hende waer ir niht bechomen.
wan dvrh des wirtes liebe derz in so schone bot
sit wrdens im so vient daz si in mvsen slahen tot.
volker der snelle mit siner videlen dan
gie gezogenliche fver gotelinde stan.
er videlte sveze doene vnd sanch ir siniv liet
da mit nam er vrlovp do er von bechelarn schiet.
ir hiez div margravinne eine lade tragen
von frivntlicher gabe mveget ir horen sagen.
dar vz nam si zwelf povge vnde spiens im an di hant
di svlt ir hinnen fveren in daz eceln lant.
vnde svlt dvrh minen willen si ce hove tragen
swenne ir wider wendet daz man mir mvege sagen.
wi ir mir habt gedienet da cer hohgecit
des div vrowe gerte vil wol leist er daz sit.
do sprach der wirt cen gesten ir svlt deste sanfter varn
ich wil ivch selbe leiten vnd heizen wol bewarn.
daz iv vf der straze niemen mvge geschaden
do wrden sine sovme harte schiere geladen.
der wirt wart wol bereitet mit fvnfhvndert man
mit rossen vnd mit chleidern di fvrt er mit im dan.
vil harte herlichen zv der hohgezit
der einer mit dem lebene chom ni ze bechelaren sit.
mit chvsse minnechliche der wirt do dannen schiet
also tet ovch giselher als im sin tvgent riet.
mit vmbslozen armen si trvten schoniv wip
daz mvse sit beweinen vil maniger ivnchvrowen lip.
do wrden allenthalben div venster vf getan
der wirt mit sinen mannen cen rossen wolde gan.
ich waen ir herce in sagete div crefftechlichen leit
da weinte manich vrowe vnd manich waetlichiv meit.
nach ir lieben frivnden genvge heten ser
di si ce bechelaren gesahen nimmer mer.
doch riten si mit vrevden nider vber sant
ce tal bi tvnowe vz in daz hivnisshe lant.
do sprach cen bvrgonden der ritter vil gemeit
rvedger der edele ian svln niht verdeit.
wesen vnser maere daz wir zen hivnen chomen
im hat der kvenich ecel ni so libes niht vernomen.
ze tal dvrch osterriche der bote balde reit
den livten allenthalben wart daz wol geseit.
daz di helde chomen von wormez veber rin
des kveneges ingesinde chonde ez niht lieber gesin.
di boten fver strichen mit den maeren
daz di nibelvnge zen hivnen waeren.
dv solt si wol enpfahen criemhilt vrowe min
dir choment nach vil grozen eren di vil lieben brvder din.
criemhilt div vrowe in ein venster stvnt
si warte nach den magen so noch frivnde nach frivnden tvnt
von ir vaterlande sach si manigen man.
der kvenich vriehs ovch div maere vor liebe er lachen began.
nv wol mich miner vrevden sprach do criemhilt.
hi bringent mine mage vil manigen niwen schilt
von halsperge wiz swer nemen welle golt.
der gedenche miner leide vnd wil im immer wesen holt.
do di bvergonden chomen in eceln lant.
do gevriesh ez von berne der alte hildebrant.
er sagtez sinem herren ez was im harte leit
er bat in wol enpfahen di ritter chvene vnt gemeit.
wolfhart der snelle hiez bringen div march
do reit mit dieteriche vil manich degen starch.
da er si grvezen wolde zv zin an daz velt
da hetens vf gebvnden vil manich herlich gezelt.
do si von tronege hagen verrest riten sach
zv den sinen herren gezogenlich er sprach.
nv svlt ir snelle rechen von den sedeln stan
vnd get in hin engegene di ivch da wellent enpfah.
dort chvmt her ein gesinde daz ist mir wol bechant
ez sint vil snelle degene von amelvnge lant.
di fvert der von berne di sint vil hohgemvt
ir svlt iz niht versmahen swaz man iv dieneste getvt.
do stvnden von den rossen - daz was michel reht -
neben dieteriche manich ritter vnd kneht.
si giengen zv den gesten da man di helde vant
si grvozten minnechlichen di von bvrgonden lant.
do si der herre dieterich gegen im chomen sach
hie mveget ir gerne hoeren waz do der degen sprach.
zv den vten chinden ir reise was im leit
er wand ez wiste rvedger daz erz in hete geseit.
sit willechomen ir herren gvnther vnd giselher
gernot vnde hagene sam si her voelker.
vnt danchwart der vil snelle ist iv daz niht bechant
criemhilt noh sere weinet den helt von nibelvnge lant.
si mach wol lange weinen sprach do hagene
er lit von manigem iare gar ce tode erslagene.
den kvenech von den hivnen den sol si holden haben
sifrit chvmt niht widere er ist vor maniger zit begraben.
di sifrides wnden lazen wir nv sten
sol leben div vrowe crimhilt noch mag schade ergen.
so redet von berne der herre dieterich
trost der nibelvnge da vor behvete dv dich.
wi sol ich mich behevten sprach der
ecel vns boten sande - wes sol ich vragen mer -
daz wir zv zim solden riten her in daz lant.
ovch hat vns menigiv maere min swester criemhilt gesant.
ich chan iv wol geraten sprach aber hagene
ni bitet iv div maere baz ce sagene.
den herren dieterichen vnt sine helde gvt
daz si ivch laze wizen der vrovn criemhilde mvt.
do giengen svndersprachen di drie kvenge rich
gventher vnd gernot vnd ovch her dieterich.
nv sage vns von berne vil edel ritter gvt
wi dir si gewizen vmb der chveneginne mvt.
do sprach der voget von berne waz sol ich mere sagen
ich hoer alle morgen weinen vnd klagen.
mit iamerlichen sitten daz eceln wip
dem richen got von himele des starchen sifrides lip.
ez ist et vnerwendet sprach der chvene man
volker der videlaere daz wir vernomen han.
wir svln ce hove riten vnd svln lazen sehen
waz vns vil snellen degenen da cen hivnen mvege geshehen.
di chvnen bvrgonden hinze hove ritten
si chomen herliche nach des landes sitten.
do wnderte da cen hivnen vil manegen chvenen man
vmb hagen von tronege wi der waere getan.
dvrch daz man sagete maere - des was im genvch -
daz er von niderlande sifriden slvch.
sterchest aller recken den crimhilde man
des wart michel vrage ce hove nach hagene getan.
der helt was wol gewahsen daz ist al war
groz was er cen brvsten gemischet was sin har.
mit einer grisen varwe div bein warn im lanch
vnd eislich sin gesihene er hete herlichen ganch.
do hiez man herbergen di bvergonden man
gvntheres ingesinde daz wart gesvndert dan.
daz riet div im vil hazes trvch
da von man sit di knehte in der herberge slvch.
danchwart hagen brvder der was marshalch
der kvnech im sin gesinde vlizechlich bevalch.
daz er ir vil wol pflege vnd in gaebe genvch
der helt von bvrgonden in allen gvten willen trvch.
criemhilt div schone mit ir gesinde gie
da si di nibelvnge mit valschem mvt enpfie.
si chvste giselhern vnd nam in bi der hant
daz sah von tronege hagene den helm er vaste gebant.
nach svs getanem grvze sprach do hagene
mvegen sich verdenchen snelle degene.
man grvzet svnderlingen di chvene vnd ir man
wir haben niht gvter reise zv dirre hohgezit getan.
si sprach sit willechomen swer ivch gerne siht
dvrch iwer selbes frivntschaft so grveze ich iwer niht.
saget waz ir mir bringet von wormez vber rin
dar vmb ir mir so groze soldet willechomen sin.
het ich gewest div maere sprach do hagene
daz iv gabe solden bringen degene.
ich waere wol so riche het ich mich baz verdaht
daz ich iv mine gabe her ce lande hete braht.
nv svlt ir mich der maere mere wizen lan
hort der nibelvnge war habt ir den getan.
der was doh min eigen daz ist wol bechant
den soldet ir mir fveren in daz eceln lant.
entriwen min vrov criemhilt des ist vil manech tach
daz ich hort der nibelvnge nie nie gepflach.
den hiezn mine herren senchen in den rin
da mvz er waerliche vnz an daz ivngeste sin.
do sprach div chvneginne ich hans ovch gedaht
ir habt mirs noch vil wenich her ce lande braht.
swi er min eigen waere vnde ich sin wilen pflach
des han ich alle zite vil manigen trvrigen tach.
ia bringe ich iv den tivel sprach aber hagene
ich han an minem schilde so vil ce tragene.
vnd an der minen brvenne min helm der ist so lieht
daz swert an miner hende des enbringe ich iv nieht.
do sprach div chvneginne cen recken veber al
man sol decheiniv waffen tragen in den sal.
ir helde ir svlt mirs vf geben ich wil si behalten lan
entrivwen sprach do hagene ez wirdet nimmer getan.
iane ger ich niht der eren fvrsten wine milt
daz ir cen herbergen trveget minen schilt.
vnde ander min geweffen ir sit ein chvenegin
daz enlerte mich niht min vater ich wil selbe kamaeraere sin.
owe miner leide sprach do vrov criemhilt
war vmbe wil min brvder vnd hagen sinen schilt.
niht lazen behalten si sint gewarnot
vnd wesse ich waer daz taete der mvese chiesen den tot.
des antwrte ir mit zorne der fverste dieterich
ich pin iz der hat gewarnet di edeln chvnege rich.
vnd hagen den chvenen den bvrgonden man
nv zv valandinne dvne solt michs niht geniezzen lan.
des schamte sich vil sere daz eceln wip
si vorhte bitterlichen den dieterichers lip.
do gi si von im balde daz si nine sprach
wan daz si swinde bliche an ir viande sah.
behenden sich do viengen zwene degene
daz eine was her dieterich daz ander hagene.
do sprach gezogenliche der recke vil gemeit
daz iwer chomen cen hivnen daz ist mir waerliche leit.
dvrch daz div chveneginne daz gesprochen hat
do sprach von tronege hagene es wirt wol alles rat.
svs redeten mit ein ander di zwene chvene man
daz der kvenech ecel darvmbe vragen began.
div maere weste ich gerne sprach der kvenech rich
wer der reche waere den dort her dieterich.
so frivntlich enpfahet er treit vil hohen mvt
swer sin vater waere er mach wol sin ein helt gvt.
des antwrte dem chvenege ein crimhilde man
er ist geborn von tronege sin vater hiez aldrian.
swi blid er hie gebare er ist ein grimmer man
ich laze ivch daz wol schowen daz ich gelogen nine han.
wi sol ich daz erchennen daz er so grimmech ist
dannoch er nien vesse vil manigen argen list.
den sit div chveneginne an ir magen begie
daz si mit dem lebene deheinen von den hivnen lie.
wol erchande ich aldrianen der was min man
lob vnd michel ere er hi bi mir gewan.
ich machete in ce ritter vnd gap im min golt
helche div getriwe was im innechlichen holt.
da von ich wol erchenne allererst wer si sint
ez wrden mine gisel zwei waetlichiv chint.
er vnde von spanye walther di whsen hi ce man
hagen sande ich wider heim walther mit hiltegvnt entran.
er gedahte langer maere div warn ê geschehen
sinen frivnt von tronege den het er reht ersehen.
der im in siner ivgende vil starchiv dienest bot
sit frvmt er im in alter vil manigen lieben vrivnt tot.
do schieden sich di zwene recken lobelich
hagen von tronege vnt ovch her dieterich.
do blichte veber ahsel der gvntheres man
nach einem hergesellen den er vil schiere gewan.
do sah er voelker bi giselhere sten
den spaehen videlaere bat er mit im gen.
wand er vil wol erchand sinen grimmen mvt
er was an allen dingen ein ritter chven vnd gvt.
noch liezen si di herren vf dem hove sten
niwan si zwene aleine sach man dannen gan.
veber den hof vil verre fver einen palas wit
di vz erwelten degene vorhten niemens nit.
si gesazen vor dem hvse gegen sinem sal -
der was criemhilde - vf eine banch ce tal.
do lvhte in von ir libe ir herlich gewant
genvge da si sazen si heten gerne bechant.
alsam tier div wilden wrden gekapffet an
di vebermevten helde von den hivnen man.
si ersah ovch dvrch ein fenster daz eceln wip
des wart aber betrvebet der schonen criemhilden lip.
ez mante si ir leide weinen si began
des hete michel wnder di eceln man.
waz ir so schiere betrvebet het den mvt
si sprach daz hat hagene ir helde chvne vnde gvt.
si sprachen zv der vrowen wi ist daz geschehen
wand wir ivch niwliche haben vro gesehen.
nie niemen wart so chvene derz iv hat getan
heizet irz vns rechen ez sol im an sin leben gan.
daz wold ich immer dienen swer rêche miniv leit
alles des er gerte des waer ich im bereit.
ich bivte mich iv ce fvzen sprach des chveneges wip
rechet mich an hagene daz er vliese den lip.
do garten sich vil balde sehzech chvner man
dvrh crimhilde willen si wolden hine gan.
vnd wolden slahen hagenen den vil chvenen man
vnd ovch den videlaere daz wart mit rate getan.
do div chveneginne ir shar so chleine sach
in einem grimmem mvte si zv den helden sprach.
des ir da habt gedingen des svlt ir abe gan
iane dvrffet ir so ringe nimmer hagenen bestan.
swi starch vnt swi chvene von tronege hagen si
noch ist er verre staercher der im da sizet bi.
volker der videlaer der ist ein vebel man
iane svlt ir di helde niht so lihte bestan.
do si daz gehorten do gart sich ir mer
vier hvndert sneller recken div kveneginne her.
was des genoete daz si in taete leit
da von wart sit degenen vil michel sorge bereit.
do si vil wol gevafent daz ir gesinde sach
zv den snellen recken div kveneginne sprach.
nv bitet eine wile ia svlt ir stille stan
ich wil vnder crone zv minen vianden gan.
vnde hoeret itwizze waz mir hat getan
hagen von tronege der gventheres man.
ich weiz in so vebermveten daz er mir lovgent niht
so ist ovch mir vnmaere swaz im dar vmbe geshihit.
do sach der videlaere ein chvene spilman
di edeln chveneginne ab einer stiege gan.
nider von einem hvse als er daz gesach
volker der vil chvene zv sinem hergesellen sprach.
nv schowet vrivnt hagene wa si dort her gat
div vns ane triwe inz lant geladet hat.
ine gesach mit kvenges wibe nie so manegen man
di swert enhend trvegen vnd also stritechlichen gan.
wizet ir frivnt hagene ob si iv sin gehaz
so wil ich raten ir hvetet deste baz.
des libes vnt der eren ia dvnchet ez mich gvt
als ich mich versinne si sint zornech gemvt.
vnd sint ovch svemeliche cen brvsten also wit
swer sin selbes hvete der tv daz enzit
ich waen si da mit meinen daz chan ich niemen gesagen.
do sprach in zornes mvote hagen der chvene man
ich weiz wol daz iz allez ist vf mich getan.
daz si div liehten waffen tragent an der hant
vor den moeht ich noch geriten in der bvrgonden lant.
nv sagt mir vrivnt volker ob ir mir welt gestan
ob wellent mit mir striten di criemhilde man.
daz lazet ir mich hoeren als lieb als ich iv si
ich won iv immer mere mit triwen dienstlichen bi.
ich hilf iv sicherlichen sprach der spilman
ob ich uns engegene saehe den kvnech selbe gan.
mit allen sinen recken di wile ich leben mvz
so entwich ich iv dvrch vorhte nimmer einen fvz.
nv lon iv got von himele vil edel volker
ob si mit mir striten wes bedarf ich danne mer.
sit ir mir helffen wellet als ich han vernomen
so svln dise recken wil gewaerlichen chomen.
nv ste wir von dem sedele sprach der spilman
si ist ein chveneginne vnd lat si fvr gan.
bietet ir di ere si ist ein edel wip
da mit ist ovch getivret vnser ieweders lip.
nein dvrch mine liebe sprach aber hagene
so wolden sich versinnen dise degene.
daz ichz dvrch vorhte taete vnd sold ich hin gen
ich enwil dvrch ir deheinen nimmer von dem sedele sten.
ia zimet ez vns beiden zeware lazzen daz
zwiv sold ich den eren der mir ist gehaz.
daz engetvn ich nimmer di wile ich han den lip
ovch enrvch ich waz mich genidet des kvnech ecelen wip.
der vebermvete hagene leit veber siniv bein
ein vil liehtez waffen vz des knopffe shein.
ein vil liehter iaspes grvener danne ein gras
wol erchand ez criemhilt daz ez sifrides was.
do si daz swert erchande do gi ir trvrens not
sin gehelze daz was gvldin div scheide ein porte rot.
ez mante si ir leide weinen si began
ich waene ez hete dar vmbe der chvene hagen getan.
volker der snelle zoch naher vf der banch
einen videlbogen starchen vil michel vnd lanch.
gelich einem swerte vil sharpf vnde breit
do sazen vndervorhte di zwene degene gemeit.
nv dvhten sich so here di zwene chvene man
daz si niht wolden von dem saedel stan.
dvrch niemens vorhte des gie in an den fvz
div edele chveneginne vnd bot in vientlichen grvz.
si sprach her hagene wer hat nach iv gesant
daz ir getorstet riten her in diz lant.
vnde ir daz wol erchandet waz ir mir habet getan
hetet ir gvote sinne ir soldet ez pilliche lan.
nach mir sande niemen sprach do hagene
man ladete her ce lande drie degene.
di heizent mine herren vnd bin ich ir man
in deheiner hovereise bin ich selten hinder in bestan.
si sprach nv sagt mir mere zwiv tatet ir daz
daz ir daz habt verdienet daz ich iv bin gehaz.
ir slvoget sifriden den minen lieben man
des ich vnz an min ende immer genvch ce weinen han.
er sprach waz soldes mere der rede ist nv genvch
ich pinz aber hagene der sifriden slvch.
den helt ce sinen handen wi sere er des engalt
daz div schoene criemhilt di vrovn prvnnhilden shalt.
ez ist et ane lovgen chvneginne rich
ich han es alles shvlde des schaden shedelich.
nv rechez swer der welle ez si wip oder man
ichen wolde danne liegen ich han iv leides vil getan.
si sprach nv hoert ir rechen wa er mir lovgent niht
aller miner leide swaz im da von gesiht.
daz ist mir vil vnmaere ir eceln man
di vebermveten degene ein ander sahen si an.
swer den strit da hvebe so waere daz geschehen
daz man den zwein gesellen der eren mvese iehen.
wan siz in stvrmen heten vil diche wol getan
des sich iene vermazen dvrch vorhte mvsen si daz lan.
do sprach ein der rechen wes seht ir mich an
daz ich ê da lobte des wil abe gan.
da ich dvrch niemens gabe verliesen wil den lip
ia wil vns verleiten des kvnech eceln wip.
do sprach da bi ein ander des selben han ich mvt
der mir gaebe tverne von rotem golde gvt.
disen videlaere wold ich niht bestan
dvrch sine swinden bliche di ich an im gesehen han.
ovch erchenne ich hagenen von sinen ivngen tagen
des mach man von dem rechen lihte mir gesagen.
in zwein vnd zweinzech stvrmen han ich in gesehen
da vil maniger vrowen ist herceleit geschehen.
er vnt der von spanye taten manegen stich
do si hi bi eceln vahten manech wich.
ce eren dem chvenege des ist vil geschehen
dar vmb mvz man hagenen der eren pilliche iehen.
dannoch was der reche siner iar ein chint
daz do di tvmben waren wi grise di nv sint.
nv ist er chomen ce witzen vnd ist ein grimmech man
ovch treit er palmvngen daz er vil vebele gewan.
da mit was gescheiden daz niemen dane streit
do wart der chveneginne hercenlichen leit.
di helde cherten dannen ia vorhten si den tot
von dem videlaere des gie in sicherlichen not.
do sprach der videlaere wir haben daz wol ersehen
daz wir hi vinde vinden als wir ê horten iehen.
wir svln zv den chvenegen hin ce hove gan
sone tar vnser herren mit strite niemen bestan.
wi dicke ein man dvrch vorhte manigiv dinch verlat
swa so frivnt bi frivnde frivntlichen stat.
vnd hat er gvote sinne daz ers nine tvt
schade vil maniges wirt von sinnen wol behvt.
nv wil ich iv volgen sprach do hagene
si giengen da si fvnden di zieren degene.
in grozem antpfange an dem hove stan
volker der vil chvene vil lvte sprechen began.
zv den sinen herren wi lange welt ir sten
daz ir ivch lazet dringen ir svlt ce hove gen.
vnde horet an dem kvenege wi er si gemvt
do sach man sich gesellen di helde chvene vnd gvt.
der fvrste von berne nam an di hant
gvntheren den vil richen von bvrgonden lant.
irnfrit der nam gernoten den vil chvnen man
do sach man rvdgeren ce hove mit giselheren gan.
swi iemen sich gesellete vnd ovh ce hove gie
volker vnde hagen di geschieden sich nie.
niwan in einem stvrme an ir endes zit
daz mvsen edel vrowen beweinen groezlichen sit.
do sach man mit den kvenegen hin ce hove gie
ir edeln ingesindes tvsent chvener man.
darveber sehzech rechen di waren mit in chomen
di het in sinem lande der chvene hagen genomen.
hawart vnd ovch irinch di zwene vzerwelten man
di sach man gesellichen bi den chvenegen gan.
danchwart vnd wolfhart ein tiwerlicher degen
di sach man wol ir tvgende vor den anderen pflegen.
do der vogt von rine in den palas gie
ecel der vil riche daz langer niht enlie.
er spranch von sinem sedele als er in chomen sach
er grvz so rehte schoene von den chvnegen im geschach.
sit willechomen her gvnther vnd ovch her gernot
vnd iwer brvder giselher min dienest ich iv enbot.
mit triwen vlizechlichen ce wormez veber rin
vnd allez daz gesinde sol mir willechomen sin.
nv sit vns goze willechomen ir zwene degene
volker der vil chvene vnd ovch hagene.
mir vnd miner vrowen her in dizze lant
si hat iv boten manige hince rine gesant.
do sprach von tronege hagene des han ich vil vernomen
waere ich dvrch mine herren cen hivnen her niht chomen.
so waere ich iv cen eren geritten in daz lant
do nam der wirt vil edele di lieben geste bi der hant.
er brahte si cem sedele da er selbe saz
do schancte man den gesten - mit vlize tet man daz -
in witen goldes schallen met moraz vnde win
vnde bat di ellenden groze willechomen sin.
do sprach der kvnech ecel des wil ich iv veriehen
mir enchvnde in dirre werlde lieber niht geschehen.
denne ovch an iv helden daz ir mir sit bechomen
des ist der chveneginne vil michel trvren benomen.
mich nimt des michel wnder waz ich iv habe getan -
so manigen gast vil edel den ich gewnnen han -
daz ir nie gervchtet chomen in miniv lant.
daz ich ivh nv gesehen han daz ist cen vrevden mir gewant
des antwrte rvedeger ein ritter hohgemvt.
ir mvgt si sehen gerne ir triwe div ist gvt.
der minnen vrowen mage vo schone chvnnen pflegen
si bringent iv ce hvse vil manegen waetlichen degen.
an svnewenden abent di herren waren chomen
in eceln hof des richen vil selten ist vernomen.
von also hohem grvze als er di helde enpfie
nv was ovch ezens zit der rvedger mit in ce tisshe gie.
ein wirt bi sinen gesten schoner nie gesaz
man gab in vollechlichen trinchen vnde maz.
alles des si gerten des was man in bereit
man hete von den helden vil michel wnder geseit.
der tach der hete nv ende vnd nahet in div naht
di wegmveden den rechen ir sorge si anvaht.
wanne si solden rwen vnd an ir bette gan
daz beredete hagene ez wart in shiere chvnt getan.
gventher sprach ce dem wirte got laz ivch wol geleben
wir wellen varn slaffen ir svlt vns vrlovb geben.
swenne ir daz gebietet wo chom wir morgen frvo
er shiet von sinen gesten vil harte vroelichen do.
dringen allenthalben di geste man do sach
volker der chvene zv den hivnen sprach.
wi getvrret ir den rechen fver di fveze gan
vnde welt irs ivch niht miden so wirt iv leide getan.
so slah ich etelichem so swaeren gegen slach
hat er getriwet iemen der ez beweinen mach.
wan wichet ir vns rechen ia dvnchet ez mich gvt
ez heizent allez degene vnde sint geliche niht gemvt.
do der videlaere so zornechlichen sprach
hagen der chvene hinder sich do sach.
er sprach iv ratet rehte der chvene spileman
ir criemhilde helde ir svlt den herbergen gan.
des ir da habt willen ich waen iz iemen tv
welt ir ihtes beginnen so chvmet vns morgen frv.
vnde lat vns ellende hint haben gemach
ia waene ez von helden mit solhem willen ie geschach.
do brahte man di geste in einen witen sal
den fvnden si berihtet den recken vber al.
mit vil richen betten lanch vnd breit
in riet div vrowe crimhilt div aller grozesten leit.
vil manigen kolter spaehe von arraz man da sach
der vil liehten pfellel vnd manech pette dach.
von arabisschen siden di beste mohten sin
dar vffe lagen listen di gaben herlichen schin.
div dechlachen hermin vil manegiv man da sach
vnd von swarcem zoble dar vnder si ir gemach.
des nahtes shaffen solden vnz an den liehten tach
ein kvnech mit sinem gesinde ni so herlich gelach.
owe der nahtselde sprach giselher daz chint
vnd owe miner frivnde di mit vns chomen sint.
swi et ez vns min swester so gvetliche erbot
ich fvrhte daz wir mvezen von ir schvlden ligen tot.
nv lazet iwer sorgen sprach hagen der degen
ich wil noch hinte selbe der shiltwahte pflegen.
ich trwe vns wol behveten vnz chomet der tach
des sit gar an angest so genese swer der mach.
do nigen si im alle vnde sagten im des danch
si giengen zv den betten div wile was niht lanch.
daz sich geleget heten di waetlichen man
hagen der chvene helt sich waffen began.
do sprach der videlaere wolker der degen
versmahet ez iv niht hagene so wolde ich mit iv pflegen.
der shiltwahte hinte vnz morgen frvo
der helt vil minnechliche danchet volkere do.
nv lon iv got von himele vil lieber volker
zallen minen sorgen son gert ich niemens mer.
niwan ivch aleine swa ich hete not
ich sol ez wol verdienen mich enwendes der tot.
do garten si sich beide in liehtez ir gewant
do nam ir ietwedere den schilt an sine hant.
vnd giengen vz dem hvse fver di tver stan
do pflagen si der geste daz was mit triwen getan.
volker der snelle zv des sales want
sinen shilt den gvten leit er von der hant.
do gi er hin widere di videl er genam
do diente er sinen frivnden als ez dem helde gezam.
vnder di tver des hvses saz er fver den stein
chvener videlaere der wart ni dehein.
do im der seiten doenen so svezechlich erclanch
di stolzen ellenden sagtens volkeren danch.
do chlvngen sine seiten daz allez daz hvs erdoz
sin ellen zv der fvege div beidiv waren groz.
ie svezer vnd svezer er videln began
do entswebte er an den betten vil manegen sorgenden man.
do si entslaffen waren vnd er daz ervant
do nam der degen widere den schilt an di hant.
vnd gie zv dem gademe fver den tvrn stan
vnd hvote der ellenden vor den crimhilde man.
des nahtes wol enmitten ine weiz iz ê geschach
daz volker der chvene einen helm schinen sach.
verre vz einer vinster di criemhilde man
di wolden an den gestn gerne shaden han getan.
do sprach der videlaere frivnt hagene
vns zimt disiv sorge ensamt ce tragene.
ich sihe gewaffente livte bi dem hvse sten
als ich mich versinne ich waene si wellent vns besten.
so swiget sprach do hagene lat se vns her naher baz
ê si vnser werden innen so wirt hi helmvaz.
verrvchet mit den swerten von vnser zweier hant
si werdent criemhilde hin wider vebele gesant.
ein der hivnen rechen vil schiere daz gesach
daz div tver was behevtet wi balde er do sprach.
des wir da heten willen ian mages niht ergan
ich sihe den videlaere an der schiltwahte stan.
der treit vf sinem hovbete einen helm glanz
lvter vnd herte starch vnde ganz.
ovch lovhtent im di ringe sam daz fiwer tvt
bi im stet ovch hagene des sint di geste wol behvt.
zehant si cherten widere do volker daz ersach
wider sinen gesellen er zornechlichen sprach.
nv lat mich zv den recken vor dem hvse gan
ich wil vragen maere der vrovn criemhilde man.
nein dvrch mine liebe sprach do hagene
chomt ir von dem hvse di snellen degene.
bringent ivch mit swerten vil lihte in soelhe not
daz ich iv mvese helfen vnd waer iz aller miner mage tot.
so wir danne beide chomen in den strit
ir zwene oder viere in einer chvrcen zit.
sprvengen zv dem hvse vnde taeten vns div leit
an den slaffenden recken div nimmer werden verchleit.
do sprach aber volker so lat daz geschehen
daz wir si bringen innen daz ich si habe gesehen.
daz des iht haben lovgen di criemhilde man
daz si vngetriweliche vil gerne heten getan.
zehant do rief in volker hin engegene
wi get ir svs gewaffent ir snellen degene.
welt ir shachen riten ir criemhilde man
dar svlt ir mich ce helfe vnde mine hergesellen han.
des antwrte im niemen zornech was sin mvt.
pfi ir zagen boese sprach der helt gvt.
wolt ir slaffende vns enmordet han
daz ist so gvten helden noch vil selten her getan.
do wart der chveneginne vil rehte geseit
daz ir boten niht erworben von schvlden was ir leit.
do fvgete si ez anders vil grimmech was ir mvt
des mvosen sit verderben di helde chvne vnde gvt.
mir chvlent so di ringe so sprach volker
ia waene div naht vns welle nv niht wern mer.
ich chivs ez von dem lvfte ez ist schiere tach
do wachten si do manigen der noch slaffende lach.
do erschein der liehte morgen den gesten in den sal
hagen begonde wechen di ritter veber al.
ob si zv dem mvenster cer messe wolden gan
nach sitten cristenliche man vil livten began.
si svngen vngeliche daz da vil wol schein
christen vnde heiden di warn niht enein.
do wolden zv der kirchen di gventheres man
si waren von den betten al geliche gestan.
do naeten sich di rechen in also gvt gewant
daz nie helde maere in deheines chveneges lant.
ie bezzer kleider braten daz was hagenen leit
er sprach ia svlt ir helde hi tragen anderiv chleit
ia sint iv doch genvgen div maere wol bechant
nv traget fver di rosen div waffen an der hant.
fver shapel wol gesteinet di liehten helme gvt
sit daz wir wol erchennen der argen criemhilden mvot.
wir mvzen nivte striten daz wil ich iv sagen
ir svlt fver siden hemde di halsperge tragen.
vnd fver di richen mentel di gvten schilde wit
ob iemen mit iv zvrne daz ir vil wêrliche sit.
mine lieben dar zv mage vnd man
ir svlt vil willechlichen zv der kirchen gan.
vnde chlaget got dem richen iwer sorge vnd iwer not
vnd wizzet sicherlichen daz vns nahet der tot.
irn svlt ovch niht vergezen swaz ir habet getan
vnde svlt vil vlizzechliche da gein gote stan.
des wil ich ivch warnen rechen vil her
ezen welle got von himle ir vernemet messe nimmer mer.
svs giengen zv dem mvenster di fvrsten vnd ir man
vf dem vronem vrithove da hiez si stille stan.
hagen der chvene daz si sich schieden niht
er sprach ia weiz ez noch niemen waz von den hivnen vns geschit.
leget mine frivnde di schilde fver den fvz
vnde geltet ob iv iemen welle bieten swachen grvz.
mit tieffen verchwnden - daz ist hagenen rat -
daz ir so werdet fvnden daz ez iv lobelichen stat.
volker vnd hagene di zwene giengen dan
fver daz wite mvenster daz wart dvrh daz getan.
daz si daz wolden wizen daz des chveneges wip
mvse mit in dringen ia was vil grimmech ir lip.
do chom der wirt des landes vnd ovh sin schoene wip
mit richem gewande gezieret was ir lip.
vnd ovch vil sneller rechen di man sach mit ir varn
do chos man hohe stovben von der criemhilde scharn.
do der chvenech riche svs gewaffent sach
di chvenege vnd ir gesinde wi balde er do sprach.
wi sihe ich frivnde mine vnder helme gan
mir ist leit vf mine triwe vnd hat in iemen iht getan.
ich solz in bvezen gerne swi si dvnchet gvt
hat iemen in besweret daz herce vnd ovch den mvt.
des bringe ich si wol innen daz ez mir ist vil leit
swaz si mir gebietent des pin ich in alles bereit.
des antwrte hagene vns hat niemen niht getan
ez ist sitte miner herren daz si gewaffent gan.
zallen hohgeziten ce vollen drien tagen
swaz man vns hi getaete wir soltenz eceln sagen.
vil wol horte criemhilt waz do hagen sprach
wi rehte fientliche si im vnder sach.
sine wolde doch niht melden den site von ir lant
swi lange si den hete daz cen bvrgonden bechant.
swi grimme vnd swi starch si in vient waere
het im iemen gesagt div rehten maere.
er het wol vnderstanden daz doch sit da geshach
dvrch ir vil starche vbermvt ir deheiner im es veriach.
do gi vil groziv menege mit der chveneginne dan
done wolden dise zwene doch niht hoher stan.
zweir hande breite daz was den hivnen leit
ia mvsen si sich dringen mit den helden gemeit.
eceln kameraere dine dvhte daz niht gvt
ia heten si den rechen erzvernet do den mvt.
wan daz sine torsten vor dem chvenege her
da was vil michel dringen vnt do niht anders mer.
do man da gote gediende vnt daz si wolden dan
vil balde chom cen rossen vil manech hivnen man.
do was bi criemhilde manech schoniv meit
wol siben tvsent degene bi der chveneginne reit.
criemhilt mit ir vrowen in div venster gesaz
zv ecel dem richen vil liep was im daz.
si wolden schowen riten di helde vil gemeit
hey waz vremder recken vor in vf dem hove reit.
do was ovch der marschalch mit den knehten chomen
danchwart der vil chvene der het zv zim genomen.
sines herren ingesinde von bvergonden lant
div ross man wol gesatelt den chvenen nibelvngen vant.
do si cen rossen chomen di chvenege vnde ovch ir man
volker der starche raten daz began.
si solden bvhvrdiren nach ir landes siten
des wart von den helden sit vil herlich geritten.
der helt het in geraten des si doch niht verdroz
der bvhvrt vnt daz shallen div wrden beide groz.
vffe den hoff vil witen chom vil manech man
ecle vnde criemhilt daz selbe schowen began.
vff den bvhvrt chomen sehs hvndert degene
der dieteriches rechen den gesten cegegene.
si wolden chvrcewile mit den bvrgonden han
het ers in gegvnnen si hetenz gerne getan.
hey waz gvter rechen in da nach reit
dem herren dieteriche daem wart daz geseit.
mit gvntheres mannen daz spil er in verbot
er vorhte siner manne des gie im sicherlichen not.
do dise von berne gescheiden waren dan
do chomen von bechelaren di rvedegeres man.
fvnfhvndert vnder schilde fver den sal geritten
liep waere dem margraven daz siz heten vermitten.
do reit er wislichen zv zin dvrh di schar
vnde sagete sinen degenen si waeren des gewar.
daz in vmmvte waeren di gvntheres man
ob si den bvhvrt liezen ez waere im liebe getan.
do si von in geschieden di helde vil gemeit
da chomen di von dveringen - als vns daz ist geseit -
vnt der von tenemarchen wol tvsent chvener man
von stichen sach man vliegen vil der trvnzvne dan.
irnfrit vnde hawart in den bvhvrt ritten
ir heten di von rine vil stolzlich erbitten.
si bvten manige tioste den von dveringe lant
des wart von stichen dverchel vil manich herlicher rant.
do chom der herre bloedelin mit drin tvsent dar
ecel vnd criemhilt namen sin vil wol war.
wande vor in beiden div ritterschapft geshach
div chveneginne ez gerne dvrch leit der bvrgonden sach.
scrvtan vnde gybecke vf den bvhvrt ritten
ramvnch vnd hornboge nach hivnisschen sitten.
si hielten gegen den helden von bvrgonden lant
di shefte draeten hohe veber des kvneges sals want.
swes iemen da pflaege wo was ez niwan schal
man horte von schilde stoezzen palas vnde sal.
harte lvt erdiezzen von gvntheres man
den lob daz sin gesinde mit grozen eren gewan.
do was ir chvrcewile so michel vnd groz
daz dvrch di chovertvere der blanche sweiz do floz.
von den gvten rossen div di helde ritten
si versvchtenz an di hivnen mit vil hohvertegen sitten.
do sprach der chvene recke volker der spilman
ich waen vns dise recken tverren niht bestan.
ich hort ie sagen maere si waeren vns gehaz
nvne chvndes sich gefvegen zware ninder baz.
zen herbergen fveren sprach aber volfger
sol man vns di moere vnd riten danne mer.
gegen abende so des wirdet zit
waz op div chvneginne den lop den bvergonden git.
do sahens einen riter so weigerlichen hie
daz al der hivnen getet deheiner nie.
ia moht er in den ziten wol haben hercentrvt
er fvor so wol gechleidet sam eines edeln ritters prvt.
do sprach aber volker wi moeht ich daz verlan
iener trvt der vrowen mvz ein gepveze han.
ez chvnde niemen gescheiden er gat im an den lip
ichn rvche ich ob ez zverne des kvenech eceln wip.
nein dvrch mine liebe sprach der kvenech san
ez wizent vns di livte vnd ob wir si bestan.
ir lat iz heben di hivnen daz fveget sich noch baz
dannoch der kvenech ecel bi der chveneginne saz.
ich wil den bvhvrt meren sprach do hagene
lat di vrowen schowen vnd di degene.
wi wir chvennen riten daz ist gvt getan
man git doh lop deheinen des chvenech gventheres man.
volker der vil snelle den bvhvrt wider reit
daz wart sit maniger vrowen vil groezliche leit.
er stach dem richen hivnen daz sper dvrch sinen lip
daz sach man sit beweinen beide maget vnd wip.
vil harte hvrtechliche hagen vnde sine man
mit sehzech siner degene riten er began.
nach dem videlaere da daz spil gesach
ecel vnde criemhilt ez besheidenlichen sach.
done wolden di dri kvenege den ir spileman
bi den fianden niht ane hvte lan.
da wart von tvsent helden vil crepftelich geritten
si taten daz si wolden in vil hohvertechlichen sitten.
da der riche hivne ce tode wart erslagen
man horte sine mage fvoffen vnd chlagen.
do rvft al daz gesinde wer hat ez getan
daz hat der videlaere volker der chvene spileman.
nach swerten vnd nach schilden rieffen da zehant
des margraven mage von der hivnen lant.
si wolden volkeren ce tode erslagen han
der wirt vz einem venster vil harte gahen began.
do hvt sich von den livten allenthalben schal
di chvenege vnde ir gesinde erbeizten fver den sal.
div ross ce rvcke stiezen di bvergonden man
do chom der kvenech ecel der herre ez scheiden began.
ein des hivnen mage den er bi im vant
ein vil starchez waffen brach er im vz der hant.
do slvch ers alle widere wand im was vil zorn
wi het ich minen dienest an disen helden verlorn.
ob ir hi bi mir slveget disen spilman
sprach der kvenech ecel daz waere missetan.
ich sach vil wol sin riten do er den hivnen stach
daz ez von einem strueche an sine schvlde gesach.
ir mvezet mine geste vride lazen han
do wart ir geleite div ross div zoh man dan.
zv den herbergen si heten manegen kneht
di im mit vlize waren zallem dieneste gereht.
der wirt mit sinen frivnden in den palas gie
zorn er mer deheinen da niht werden lie.
do rihte man di tissche daz wazer man in trvch
da heten di von rine der starchen viende genvch.
ê di herren gesazen des was harte lanch
div criemhilde sorge si ce sere twanch.
si sprach fverste von berne ich sueches dinen rat
helffe vnde genade min dinch mir angestlichen stat.
des antwrte ir hildebrant der recke lobelich
swer sleht di nibelvnge der tvt iz ane mich.
dvrch deheines shazes liebe ez mach im werden leit
si sint noch vmbetwngen di snellen ritter gemeit.
do sprach in sinen zvehten dar zv her dieterich
di bete la beliben chveneginne rich.
mir habent dine mage der leide niht getan
daz ich di degen chvoene mit strite welle bestan.
div bet dich lvecel eret vil edels fversten wip
daz dv dinen magen raetest an den lip.
si chomen vf genade her in diz lant
sifrit ist vngerochen von der dieteriches hant.
do sit der vntrwe an dem bernaere nine vant
do lobtes also balde in bloedelines hant.
eine riche marche di nvdvnch ê besaz
sit do slvch in danchwart daz er der gabe gar vergaz.
si sprach dv solt mir helffen herre bloedelin
ia sint in disem hvse di viande min.
di slvgen sifriden den minen lieben man
swer mir daz hilffet rechen dem bin ich immer vndertan.
des antwrte ir bloedelin vrowe nv wizzet daz
iane getar ich in vor eceln geraten cheinen haz.
wande er di dine mage vro vil gerne sihit
taet ich in iht ce leide der kvnech vertrvege mir sin niht.
neina herre bloedelin ich pin dir immer holt
ia gib ich dir ce miete silber vnde golt.
vnde eine maget schoene daz nvdvnges wip
so maht dv gerne trivten den ir vil minnechlichen lip.
daz lant zv den bvergen wil ich dir allez geben
so maht dv ritter edel mit vrevden immer leben.
gewinnestv di marche da nvdunch inne saz
swaz ich dir gelobe hivte mit triwen leist ich dir daz.
do der herre blodelin di miete da vernam
vnt daz im dvrch ir schoene div vrowe wol gezam.
mit strite wande er dienen daz minnechliche wip
dar vmbe mvose der recke do verliesen den lip.
er sprach cer chveneginne get wider in den sal
ê is iemen werde innen so heb ich einen schal.
ez mvz erarnen hagene daz er iv hat getan
ich antwrte iv gebvnden des kvenech gventheres man.
nv waffent ivch sprach blodelin alle mine man.
wir svln den vianden in di herberge gan.
des wil mich niht erlazen daz eceln wip
dar vmbe svln wir helde alle wagen den lip.
do div chveneginne bloedelinen lie
in des strites willen ce thisse si do gie.
mit ecel dem chvenege vnde ovch mit sinen man
si hete swinde raete an di geste getan.
do der strit niht anders chvnde sin erhaben -
criemhilt ir leit daz alte in ir hercen was begraben -
do hiez si tragen cen thissen den eceln svn.
wi chvnde ein wip dvrch rache immer vreislicher getvn.
dar giengen an der stvnde di eceln man
si trvgen ortlieben den ivngen kvenech dan.
zv der fversten thisse da ovch hagen saz
des mvse daz chint ersterben dvrch sinen mortlichen haz.
do der kvenech riche sinen svn ersach
zv sinen chonemagen er gvetliche sprach.
nv seht ir frivnt di mine daz ist min einech svn
vnd ovch iwer swester daz mach iv allen wesen frvm.
gevaehet er nach dem chvenne ez wirt ein chvene man
rich vnd vil edel starch vnde wolgetan.
leb ich deheine wile ich gap im zwelf lant
so mag iv wol gedienen des edeln ortliebes hant.
dar vmbe bit ich gerne ivch liebe frivnde min
swenne ir ce lande ritet wider an den rin.
so svlt ir mit iv fveren iwerr swester svn
vnd svlt ovch an dem chinde vil genaedechlichen tvn.
vnde ziehet in cen eren vnz er werde ce man
hat iv in dem lande iemen iht getan.
daz hilffet er iv rechen gewehsset im sin lip
di rede hort ovch criemhilt des kvenech eceln wip.
im solden wol getrwen dise degene
gevehs er ceinem manne so sprach hagene.
doch ist der kvenech ivnge so veichlich getan
man sol mich sehen selten ce hove nach ortliebe gan.
der chvenech an hagenen blichte div rede was im leit
swi niht dar vmbe redete der fverste vil gemeit.
ez betrvbete im sin herce vnde beswarete im den mvt
done was der hagen wille niht ce chvercewile gvt.
ez tet den fversten allen mit dem kvenege we
daz hagen von sinem chinde het gesprochen ê.
daz siz vertragen solden daz was in vngemach
sin wessen niht der maere waz von dem recken sit geschach.
bloedelines recken di waren alle gar
mit tvsent halspergen hvben si sich dar.
da danchwart mit den knehten ob dem thisse saz
da hvb sich vnder helden der aller grozeste haz.
also der herre bloedelin fver di thisse gie
danchwart der marschalch in vlizechliche enpfie.
willechomen her ce hvse min her bloedelin
ia wndert mich der maere waz sol disiv rede sin.
iane dverfet ir mich niht grvezen so sprach blodelin
wan diz chomen daz mine daz mvz din ende sin.
dvrch hagenen dinen brvder der sifriden slvch
des engiltest du hi cen hivnen vnd ander degene genvch.
neina herre bloedelin so sprach do danchwart
so moeht vns wol balde riwen disiv hovevart.
ich was ein wenich kindelin do sifrit vlos den lip
ine weiz niht waz mir wizzet des kvenech eceln wip.
iane weiz ich dir der maere niht ce sagene
ez taten dine mage gventher vnde hagene.
nv wert ivch vil ellenden ir chvennet niht genesen
ir mvezet mit dem tode pfant daz criemhilde wesen.
sone welt ir niht erwinden so sprach danchwart
so riwet mich min vlehen daz waere baz gespart.
der snelle degen chvene von dem thisse spranch
er zoch ein scharpfez waffen daz was michel vnde lanch.
do slvch er blodeline einen swinden swertes slach
daz im daz hovbet schiere vor den fvezen gelach.
daz si din morgengabe sprach danchwart der degen
zv nvdvnges brvete der dv mit minnen woldest pflegen.
man mach si morgen mehelen einem anderm man
wil er di brvtmiete dem wirt alsam getan.
ein vil getriwer hivne het im daz geseit
daz im div chveneginne riet so groziv leit.
do sahen bloedelines man ir herre lach erslagen
done wolden si den gesten niht langer daz vertragen.
mit vf erbvrten swerten si sprvngen fver div chint
in grimmigem mvote daz gerav vil manigen sint.
vil lvte rief do danchwart daz gesinde allez an
ir seht wol edeln chnehte wi ez wil vmbe gan.
nv wert ivch vil ellenden deiswar des gat vns not
swi vns div edele crimhilt so rehte gvetlich enbot.
di niht swert enheten di reichten fver di banch
vnde hvben von den fvezen vil manegen shamel lanch.
der bvrgonden knehte in wolden niht vertragen
da wart von swaeren stvelen dvrch helme bveln vil geslagen.
wi grimme sich do werten div ellendn chint
si triben vz dem hvse di gevaffenten sint.
doch beleip ir tot dar inne fvnf hvndert oder baz
do was daz ingesinde von blvte rot vnde naz.
disiv starchen maere wrden dan geseit
den eceln recken - ez was in grimme leit -
daz erslagen waere blodel vnd sine man
daz het hagen brvder mit den knehten getan.
e ez div chvneginne erfvende di hivnen dvrch ir haz
der garte sich zwei tvsent oder dannoch baz.
si giengen zv den knehten - daz mvs et also wesen -
vnde liezen des gesindes ninder einen genesen.
di vngetriwen brahten fver das hvs ein michel her
di ellenden knehte di stvnden wol ce wer.
waz half ir baldez ellen si mvsen ligen tot
dar nach in chvrcen stvnden hvb sich ein vreislichiv not.
hi mveget ir hoeren wnder bi vngefvoge sagen
nivn tvsent knehte di lagen tot erslagen.
dar veber ritter zwelfe der danchwartes man
man sah in alterseine noch bi den vianden stan.
der schal der was geswiftet der doz der was gelegen
do blichte veber ahsel danchwart der degen.
er sprah owe der frivnde di ich verlorn han
nv mvz ich leider eine bi minen fianden stan.
div swert genote vielen vf sin eines lip
daz mvse sit beweinen vil maneges heldes wip.
den schilt den rvcht er hoher den vezel nider baz
do frvmt er vil der ringe mit blvote vliezende naz.
so we mir dirre leide sprach aldrianes chint
nv wichet hivnen reckn ir lat mich an den wint.
daz der lvft erchvele mich stvrmen mveden man
do sah man den rechen vil hart herliche gan.
also der strites mvede vz dem hvse spranch
waz iteniwer swerte vf sinem helm erchlanch.
di niht gesehen heten waz vnders tet sin hant
di sprvngen hin engegene dem von bvergonden lant.
nv wolde got sprach danchwart moeht ich den boten han
der minen brvder hagenen chvnde wizen lan.
daz ich vor disen rechen sten in solher not
der hvlfe mir von hinnen oder er gelaege bi mir tot.
do sprachen hivnen recken der bot mvstv sin
so wir dich tragen toten fver den brvder din.
so siht im erste leide der gvntheres man
dv hast dem chvenege ecel so grozen schaden hi getan.
er sprach nv lat daz drewen vnde wichet hoher baz
ia getvn ich etelichem noch di ringe naz.
ich wil div maere selbe hince hove sagen
vnde wil ovh minen herren minen grozen chvmber chlagen.
er leidete sich so sere den eceln man
daz si in mit den swerten torsten niht bestan.
so shvzen si der gere so vil in sinen rant
daz er in dvrch di swaere mvse lazen von der hant.
do wanden si in betwingen do er niht schildes trvch
hey waz er tiefer wnden dvrch di shilde slvch.
des mvse vor im strvchen vil manich chvener man
dar vmbe lop vil grozen der starche danchwart gewan.
ze beiden sinen siten sprvngen si im zv
ia chom ir islicher in den strit ze frv.
do gi er vor den vienden als ein eberswin
ce walde tvt vor hvnden wi moht er chvener gesin.
sin vart wart erniwet von heizem blvte naz
iane chvnde ein einech recke gestriten nimmer baz.
sinen vianden danner er het getan
man sach den hagenen brvder ce hove herlichen gan.
trvhsaezen vnde shenchen di horten swerte chlanch
vil maneger do daz trinchen von der hende swanch.
vnde etesliche spise di man ze hove trvch
do chom im vor der stiegen der starchen viende genvch.
wi nv ir trvhsaezen sprach der mvede degen
ia soldet ir der geste vil gvetliche pflegen.
vnde soldet ir den her herren gvte spise tragen
vnde liezet mich den minen herren div maere rehte sagen.
swelher im dvrch sin ellen fver di stiege spranch
der slvch er eteslichem so grimmen swertes swanch.
daz si dvrch di vorhte vf hoher mvsen stan
ez het sin starche ellen vil michel wnder getan.
also der chvene danchwart vnder di tver getrat
daz eceln gesinde er hoher wichen bat.
mit blvte was bervnnen allez sin gewant
ein vil starchez waffen daz trvg er bloz an siner hant.
vil lvt rief do danchwart zv dem degene
ir sitzet al ce lange brvder hagene.
iv vnde got von himele chlag ich vnser not.
ich han mit minen handen im sin hovbet abe geslagen.
er rief im hin engegene wer hat daz getan
daz het der herre blodelin vnde sine man.
ovch hat ers ser engolten daz wil ich iv sagen
ich han mit minen handen im sin hovbet abe geslagen.
daz ist ein schade chleine sprach aber hagene
da man saget maere von einem degene.
ob er von rechen henden verlivset sinen lip
in svln deste ringer chlagen waetlichiv wip.
nv saget mir brvder danchwart wi sit ir so rot
ich wene ir von vinden lidet groze not.
ist er inder ime lande derz iv hat getan
in ennert der vbel tivfel ez mvz im an sin leben gan.
dv sihest mich wol gesvnden min wat ist blvtes naz
von anderr manne wnden ist mir geschehen daz.
der ich also manegen hivte han erslagen
ob iches swern solde ine chvndiz nimmer gesagen.
er sprach brvder danchwart so hvetet vns der tver
vnde lat der hivnen einen chomen niht der fver.
ich wil reden mit den recken als vns des twinget not
vnser ingesinde lit vor in vnverdienet tot.
sol ich sin chameraere sprach der chvene man
also richen chvenegen ich gedienen chan.
so pflige ich der stiegen nach den eren min
den criemhilde degenen chvnde leider niht gesin.
mich nimt des michel wnder sprach aber hagene
waz nv hinne rvnen di hivnen degene.
si waen liht des enbaeren der an der tvr da stat
vnt div hovemaere gesaget den bvergonden hat.
ich han vernomen lange von criemhilde sagen
daz si ir herceleide wold niht vertragen.
nv trinchen wir di minne vnde gelten skveneges win
der ivnge vogt der hivnen der mvz der erste sin.
do slvch daz chint ortlieben hagen der helt gvt
daz im gegen der hende ame swerte vloz daz blvt.
vnt daz dem chvenege daz hovbet spranch in di shoz
do hvb sich vnder degenen ein mort vil grimmech vnde groz.
dar nach slvg er den magtzogen einen swinden slach
mit beiden sinen henden der des chindes pflach.
daz im daz hovbet schiere vor dem thisshe nider lach
ez was ein iamerliches lon daz er dem magtzogen wach.
er sach vor eceln thisse einen spilman
hagen in sinem zorne gahen dar began.
er slvch im vf der videlen ab di zeswen hant
daz habe dir ce botschepfte in der bvrgonden lant.
so we mir miner hende sprach werbel der spilman
her hagen von tronege waz het ich iv getan.
ich chom vf groze triwe in iwerr herren lant
wi chlinge ich nv di done sit ich verlorn han di hant.
hagen geahtet ringe gevidelte er nimmer mer
do frvmt er in dem hvse div mortgrimmen ser.
an den eceln rechen der er so vil erslvch
do braht er in dem hvse livtes ce tode genvch.
volker der vil snelle von dem thisse spranch
sin videlboge im lvt an siner hende erchlanch.
do videlte vngefvge gvntheres spilman
hey waz er im ce viende der chvenen hivnen gewan.
ovch sprvngen von den thissen di drie chvenege her
si woldenz gerne scheiden ê daz shaden geshaehe mer.
sine mohtenz mit ir sinnen do niht vnderstan
do volker vnde hagene so sere weten began.
do sach der vogt von rine vngescheiden den strit
do slvch der fvrste selbe vil manige wnden wit.
dvrch di liehten ringe den vianden sin
er was ein helt cen handen daz tet er groezliche schin.
do chom ovch zv dem strite der starche gernot
ia frvmte er der hivnen vil manegen helt tot.
mit einem sharpfen swerte daz gab im rvedeger
den eceln rechen tet er div groezlichen ser.
der ivnge svn vrovn vten zv dem strite spranch
sin waffen herlichen dvrch di helm erchlanch.
den eceln recken vzer hivnen lant
da tet vil michel wnder des chvenen giselheres hant.
swi frvm si alle waeren di chvnege vnd alle ir man
doch sach man vor in allen giselheren stan.
gegen den vianden er was ein helt gvt
er frvmt da mit wnden vil manegen vallen in daz plvt.
ovch werten sich vil sere di eceln man
do sach man di geste hohwende stan.
mit den vil liehten swerten dvrh des chveneges sal
do horte man allenthalben von wffe grozen schal.
do wolden di dar vz zir frivnde sin dar in
di namen an den tvernen vil chleinen gewin.
do waeren di dar inne vil gerne fver den sal
danchwart liez ir deheinen di stiegen vf vnde ovch ce tal.
des hvb sich vor dem tvrne vil starcher gedranch
vnde ovch von den swerten grozer helme chlanch.
des chom der chvene danchwart in eine groze not
daz besorgte sin brvder als im sin triwe daz gebot.
vil lvte rief do hagene volkeren an
seht ir dort geselle minen brvder stan.
vor hivnisschen recken vnder starchen slegen
vrivnt mert mir den brvder ê wir vliesen den degen.
daz tvn ich sicherlichen sprach der spilman
er begonde videlende dvrch den palas gan.
ein hertez swert im ofte an siner hende erchlanch
di recken von dem rine im sageten grozlichen danch.
volker der chvene zv danchwarten sprach
ir habt erlitten hivte vil grozen vngemach.
mich bat iwer brvder dvrch helfe zu ziv gan
welt ir nv sin dar zve so wil ich innerthalben stan.
danchwart der snelle stvnt vzerthalp der tver
er werte in ir stiege swaz ir chom darfver.
des horte man waffen hellen den helden an der hant
sam tet ovch innerthalben volker von bvrgonden lant.
der chvene videlaere rief veber di menege
der sal ist wol beslozen min vrivnt her hagene.
ia ist also verschranchet div eceln tver
von zweir helde handen den gent wol tvsent rigel fver.
do von tronege hagene di tver sah so behvt
den schilt warf do ce rvke der maere helt gvt.
do begond er erste rechen daz im was getan
do heten sine viande cem lebene deheiner slahte wan.
do der vogt von rine reht daz ersach
daz hagen der starche so manegen helm brach.
der chvenech der amelvnge spranch vf eine banch
er sprach hie shenchet hagene daz aller wirsiste tranch.
der wirt het groze sorge als im do daz gezam -
waz man im lieber vrivnde vor sinen ovgen nam -
wande er vor sinen vinden vil chvme da genas.
er saz vil angestlichen was half in daz er kvenech was.
criemhilt div riche rief dieterichen an
nv hilf mir ritter edele mit dem leben dan.
dvrch aller fversten tvgende vzer amelvnge lant
wand erreichet mich hagene ich han den tot an der hant.
wi sol ich iv nv gehelffen sprach her dieterich
edeliv chvneginne nv sorge ich vmbe mich.
ez sint so sere erzvernet di gvntheres man
daz ich an disen ziten gefriden niemen chan.
neina herre dieterich vil edel ritter gvt
laza hivte schinen den tvgentlichen mvt.
daz dv mir helfest hinnen oder ich belibe tot
der sorge gie criemhilde vil harte groezliche not.
daz wil versvchen ob ich iv gehelfen chan
wande ich in manegen ziten nie gesehen han.
so bitterlich erzvernet so manegen ritter gvt
ia sah er dvrch di helme von swerten springen daz plvt.
mit krapf begonde rvfen der degen vz erchorn
daz sin stimme erlvte alsam ein wisentes horn.
vnt daz div bvrch vil wite von siner crapft erdoz
div sterche dieteriches was vnmaezliche groz.
do gehorte gventher rvffen disen man
in dem herten stvrme losen er began.
er sprach dieteriches stimme ist in mine ore chomen
ich waene im vnser degene im haben etwaen hi benomen.
ich sih in vf dem thisse er winchet mit der hant
ir frivnt vnde mage von bvergonden lant.
gehabt vf des strites lat hoeren vnde sehen
waz hi dem degene von minen mannen si geschehen.
do der kvenech gventher bat vnde ovch gebot
si habten vf mit swerten in des strites not.
daz was gewalt vil grozer daz da niemen slvch
ia vragete den von berne der maere schiere genvch.
er sprach vil edel dieterich waz ist iv hi getan
von den minen vrivnden willen ich des han.
bvze vnde svne der bin ich iv bereit
swaz iv iemen taete daz waer mir innechlichen leit.
do sprach der herre dieterich mir ist niht getan
lat mich vz dem hvse mit iwerem vride gan.
von diesem herten strite mit dem gesinde min
daz wil ich sicherlichen immer dienende sin.
wi vliehet ir so schiere sprach do wolfrat
ia hat der videlaere di tver ni so verspart.
wir entsliezen so wite daz wir dar fver gan
nv swiget sprach her dieterich ir habet den tivel getan.
do sprach der kvenech gventher erlovbet ich iv wil
fvret ueze dem hvse lvecel oder vil.
ane mine vinde di svln hi bestan
si hant mir hi cen hivnen so rehte leide getan.
do er daz gehorte vnder arme er besloz
di edeln kveneginne der sorge div was groz.
do fvvrt er anderthalben eceln mit im dan
ovch mit dieteriche sehs hvndert waetlicher man.
do sprach der margrave der edel rvedger
sol aber vzem hvse iemen chomen mer.
di iv doch gerne dienen daz lazet vns vernemen
so sol ovch vride staeter den gvten vienden gezemen.
des antwrte giselher von bvrgonden lant
vride vnde svne si iv von vns bechant.
sit ir sit triwen staete ir vnde iwer man
ir svlt vnangestlichen mit iwern vrivnden hinnen gan.
do rvedeger der herre gervmete den sal
fvnfhvndert oder mere im volgeten veber al.
der von baechelaren vrivnt vnde siner man
von dem chvenege rvedeger schaden grozen sit gewan.
do sach ein hivnen recke eceln gan
bi dieteriche nahen genôzen wold er sin han.
dem gap der videlaere einen solhen slach
daz im vor eceln fvzzen daz hovbet schiere gelach.
do der wirt des landes chom fver daz hvs gegan
do chert er sich hin widere vnde sach volkeren an.
owe mir dirre geste dice ist ein grimmigiv not
daz alle mine recken svln vor in wesen tot.
ach we der hohgezite sprach der chvenech her
da vihtet einer inne der heizet voelker.
als ein eber wilde vnde ist ein spilman
ich danches minem heile daz ich dem tivel entran.
sine leiche lvtent vbele sine zvege di sint rot
ia vellent sine doene vil manigen helt tot.
ine weiz niht waz vns wize der selbe spilman
wand ich gast ni deheinen so rehte leiden gewan.
si heten di si wolden lazen fver den sal
do hvb sich innerthalben ein grozlicher schal.
di geste sere rachen daz in ê geschach
volker der vil chvene hey waz er helme cerbrach.
sich cherte gegen dem schalle gventher der kvenech her
hoert ir doene hagene di dort volker.
videlt mit den hivnen swer zv dem tvrn gat
ez ist ein rôter anstrich den er ce dem videlbogen hat.
mich riwet ane maze so sprach hagene
daz ich ie gesaz in dem hvse vor dem degene.
ich was sin geselle vnde ovch er der min
vnd chome wir immer wider heim daz svln wir noch mit triwen sin.
nv schowe kvenech here volker ist dir holt
er dienet vlizechliche din silber vnt din golt.
sin videlboge im snidet dvrch den herten stal
er brichet vf den helmen div liehte schinenden mal.
ine gesach nie videlaere so herlichen stan
als der degen volker hivte hat getan.
di sinen leiche hellent dvrch helme vnd rant
ia sol er riten gutiv ross vnde tragen herliche gewant.
swaz der hivnen mage in dem sal was genesen
der enwas nv deheiner dar inne me genesen.
des was der schal geswiftet daz niemen mit in streit
div swert von handen legeten di chvenen recken gemeit.
di herren nach ir mvede sazen do ce tal
volker vnde hagene giengen fver den sal.
sich leinten veber schilde di vebermvten man
do wart da rede vil spaehe von in beiden getan.
do sprach von bvergonden giselher der degen
iane mveget ir liebe vrivnde rwe niht gepflegen.
ir svlt di toten livte vz dem hvse tragen
wir werden noch bestanden ich wilz iv waerliche sagen.
sine svln vns vnder fvezen hi niht langer ligen
ê daz vns di hivnen mit stvrme an gesigen.
wir gehaowen noch di wnden di mir sanfte tvt
des han ich sprach do giselher einen staetigen mvt.
so wol mich soelhes herren sprach do hagene
der rat enzaeme niemen wan einem degene.
den vns min ivnger herre hivte hat getan
des mveget ir bvergonden alle vil vroeliche stan.
do volgeten si dem rate vnt tvrgen fver de tver
siben tvsent toten wrfen si darfver.
vor des sales stiegen da vielen si ce tal
do hvb sich von ir magen ein vil chlagelicher schal.
ez was ir etlicher so maezlichen wnt
der sin sampfter pflaege er verde noch gesvnt.
der vor dem hohen valle mvese ligen tot
daz chlageten do ir frivnde des gi in waerliche not.
do sprach der videlaere volker ein helt gemeit
nv chivse ich des die warheit als mir ist geseit.
di hivnen di sint boese si clagent sam div wip
nv solden si bervchen der vil sere wnden lip.
do wande ein margrave er riet iz dvrch gvt
er sach einen sinen mach gevallen in daz plvt.
er besloz in mit den armen vnde wold in tragen dan
den schoz ob im ce tode der vil chvene spileman.
do daz di ander sahen div flvht div hvop sich dan
si begonden alle vlvchen dem selbem spileman.
einen gere er vf gezvchte vil scharpf vnde vil hart
der von einem hivnen zv zim dar vf geschozen wart.
den shoz er crepftelichen dvrch di bvrch dan
veber daz volch vil verre den eceln man.
gap er herberge hoher von dem sal
sin vil starchez ellen di livte vorhten veber al.
so stvnden vor dem hvse vil manech tvsent man
volker vnde hagene reden do began.
mit ecel dem chvenege allen iren mvt
des chomen sit in sorge di helde chvene vnd gvt.
ez zaeme so sprach hagene vil wol volches trost
daz di herren vehten zaller vorderost.
also der minen herren hi ieslicher tvt
di howent dvrch di helme nach swerten vlivzet daz plvt.
ecel was so chvene er vazete sinen schilt
nv vart gewerliche sprach vrov criemhilt.
vnde bietet ir den recken daz golt veber rant
wande erreichet ivch dort hagene ir habt den tot an der hant.
der chvenech der was so chvene er wold erwinden niht -
daz von so richem fversten vil selten nv geschit.
man mvse in bi dem vezel ziehen wider dan
hagen der grimme in aber hoenen began.
ez was ein verriv sippe sprach hagen der degen
di ecel vnde sifrit cesamne heten gepflegen.
er minnete criemhilden ê si ie gesaehe dich
kvenech vil boese warvmbe raetest an mich.
dise rede horte des edeln chveneges wip
des wart in vngemvete der criemhilde lip.
daz er si getorste shelten vor eceln man
dar vmbe si aber raten an di geste began.
si sprach der mir von tronege hagenen slvege
vnde mir sin hovbet her fver mich trvege.
dem fvlt ich rotes goldes den eceln rant
dar zv gaebe ich im ce miete vil gvte bverge vnde lant.
nv weiz ich wes si bitent sprach der spilman
ine gesach ni helde so zaegelichen stan.
da man horte bieten also hohen solt
iane sol in ecel dar vmbe nimmer werden holt.
di hi so lasterlichen ezzent des fversten brot
vnde im nv geswichent in der groezesten not.
der sihe ich hi vil manegen vil zageliche stan
vnde wellent doch sin vil chvene si mvzens immer schaden han.
do rief von tenemarche der margrave irinch
ich han sere lazzen nv lange miniv dinch.
vnde han in volches stvermen des besten vil getan
nv brinch mir min gewaeffen ia wil ich hagenen bestan.
daz wil ich widerraten sprach do hagene
so heiz vf hoher wichen der hivnen degene.
gespringet iwer zwene oder dri in den sal
di sende ich vil vngesvnde di stiegen wider hin ce tal.
dar vmbe ichz niht laze sprach aber irinch
ich han ovch ê versuechet sam sorchlichiv dinch.
ia wil ich mit dem swerte dich einen bestan
waz hilfet vebermveten daz dv mit rede hast getan.
do wart gewaffent balde der degen irinch
vnde irnfrit von dveringen ein chvener ivngelinch.
vnd hawart der vil starche wol mit tvsent man
swes irinch begvnde si woldens alles im gestan.
do sah der videlaere eine vil groze shar
di mit iringe gewaffent chomen dar.
si trvgen vf gebvnden vil manegen helm gvt
do wart der chvene volker ein teil vil zornech gemvt.
seht ir vrivnt hagene dort iringen gan
der ivh mit dem swerte lobt eine bestan.
wi zement helde lvgene ich wil vnprisen daz
ez gent mit im gewaffent wol tvsent recken oder baz.
nv heizet mich niht liegen sprah hawartes man
ich wilz gerne leisten swaz ich gelobt han.
dvrh deheine vorhte wil iches ab gan
swi grivlich si nv hagene ich wil in eine bestan.
ze fvzen bot sich irinch magen vnd man
do in eine liezen di recken bestan.
daz taten si vngerne wand in was wol bechant
der vebermvete hagene vzer bvrgonden lant.
do bat er si so lange daz ez sit geschach
do daz ingesinde den willen sin ersach.
daz er warp nach eren do liezen si in gan
do wart von in beiden ein grimmez striten getan.
irinch von tenemarche vil hohe trvch den ger
sich dachte mit dem schilde der tiwer degen her.
do lief er vf ce hagenen vaste fver den sal
do hvb sich von den degenen ein vil grozlicher schal.
do shvzen si di gere mit chrepfte von der hant
dvrch di vesten shilde vf liehtez ir gewant.
daz di gerstangen vil hohe draeten dan
do griffen zv den swerten di zwene grimme chvene man.
des chvenen hagen ellen daz was starche groz
do slvch ovch vf in irinc daz al daz hvs erdoz.
palas vnd tvrne erhvllen nach ir slegen
done chonde niht verenden des sinen willen der degen.
irinch der lie hagenen vnverwndet stan
zv dem videlaere gahen er began.
er wande er moehte in twingen mit sinen herten slegen
do chonde sich wol beshermen volker der degen.
do slvch der videlaere daz veber des schildes rant
draete daz gespenge von volkeres hant.
den liez er do beliben ez was ein vebel man
do lief er gventheren von den bvrgonden an.
do was ir ietweder ce strite starch genvch
swaz gventher vnd irinch vf ein ander slvch.
daz brahte niht von wnden daz vliezende plvt
daz behvte ir gewaeffen daz was starch vnde gvt.
gventhern er beliben vnd lief gernoten an
daz fiwer vz den ringen er howen im began.
do hete von bvrgonden der starche gernot
den chvenen iringen erslagen naehelichen tot.
do spranch er von dem fversten snel er was genvch
der bvrgonden viere der helt vil balde slvch.
des edeln ingesindes von wormez vber rin
done chvnde giselher nimmer zorneger gesin.
got weiz her irinch sprach giselher daz chint
ir mvezet mir di gelten di vor iv tot sint.
gelegen hi ce stvnde do lief er in an
er slvch den tenlender daz er mvse da bestan.
er shoz vor sinen handen nider in daz plvt
daz si alle wolden waenen daz der helt gvt.
ce strite nimmer mere geslvch einen slach
irinch doh ane wnden hie vor giselhern lach.
von des swertes doze vnde von des helmes chlanch
waren sine witze worden harte chranch.
daz sich der degen chvene des lebens niht versan
daz het mit sinen chrepften der starche giselher getan.
do im begonde entwichen von dem hovbte der doz
den er ê da dolte von dem slage groz.
er dahte ich pin noch lebende vnd ninder wnt
nv ist mir aller erst daz ellen giselheres chvnt.
do hort er beidenthalben di viande stan
wisten si div maere im waere noch mer getan.
ovch het er giselheren da bi im vernomen
er dahte wi er solde von den vianden chomen.
wi rehte tobeliche er vz dem plvot spranch
siner snelheite er mohte sagen danch.
do lief er vz dem hvse da er aber hagen vant
vnd slvch im slege grimme mit siner ellenthafter hant.
do dahte hagen dv mvst des todes wesen
dich envride der vbel tivel dvne chanst niht genesen.
doch wnte irinch hagenen dvrch sinen helmhvt
daz tet der helt mit waschen daz was ein waffen also gvt.
do der herre hagene der wnden enpfant
do erwagt im vngefvge daz swert an siner hant.
al da mvse im entwichen der hawartes man
hin nider vo den stiegen hagen im volgen began.
irinch der vil chvene den schilt veber swanch
vnde waere div selbe stiege drier stiegen lanch.
di wile liez in hagen ni slahen einen slach
hey waz roter vanchen ob sinem hovbte galach.
wider zv den sinen chom irinch wol gesvnt
do wrden disiv maere criemhilde rehte chvnt.
waz er von tronege hagenen mit sinem strite het getan
des im div chveneginne vil hohe danchen began.
nv lon dir got irinch vil maere helt gvt
dv hast mir wol getroestet daz herce vnde ovch den mvt.
nv sihe ih rot von plvte hagenen sin gewant
criemhilt nam im selbe den schilt vor liebe von der hant.
ir mvget im mazen danchen so sprach hagene
wold erz noch versuechen daz zaeme degene.
chom er danne hinnen so waere er chvener man
div wnde frvmt ivch chleine die ich von im enpfangen han.
daz ir von miner wnden di ringe sehet rot
daz hat mich erreizet vf maniges mannes tot.
ich pin aller erst erzvernet als ein vnverzaget man
mir hat der degen irinch shaden chleinen noch getan.
do stvnt gegen dem winde irinch von tenelant
er chvlte sich in ringen den helm er ab gebant.
do sprachen al di livte sin ellen waere gvt
des het der marchgrave einen riche hohen mvt.
aber sprach do irinch mine vrivnt wizet daz
daz ir mich wafent schiere ich wilz versvchen baz.
ob ich noch mvege betwingen den vebermveten man
sin schilt was verhowen einen bezern er gewan.
vil schiere wart der recke do gewaffent baz
einen ger vil starchen nam er dvrch den haz.
da mit er aber wolde hagenen dort bestan
do warte im vientliche der mortgrimmege man.
sin mohte niht erbiten hagen der degen
er lief im hin engegene mit shvezen vnde mit slegen.
di stiegen vz an ein ende sin zorn der was groz
irinch siner sterche do vil wenech genoz.
si slvgen dvrch di shilde daz iz lovgen began
von fiwer roten wnden der hawartes man.
wart von hagen swerte chrepftechlichen wnt
dvrh schilt vnd dvrch di brvenne des er wart nimmer mer gesvnt.
do der degen irinch der wnden enpfant
den schilt er baz do rvchte veber div helmbant.
des schaden in dvhte der volle den er da gewan
sit tet im aber mer des kvenech gvntheres man.
hagen vor sinen fvzen einen ger ligen vant
er shoz vf iringen den helt von tenelant.
daz im von dem hovbte div stange ragete dan
im hete der recke hagene den grimmen ende getan.
irinch mvst entwichen zv den von tenelant
ê daz man do dem degen den helm ab gebant.
man brach den ger von hovbte do nahete im der tot
daz weinten sine mage des gie in waerliche not.
do chom div chveneginne veber in gegan
den starchen iringen chlagen si began.
si weinte sine wnden ez was ir grimme leit
do sprach vor sinen magen der recke chvene vnt gemeit.
lat di chlage beliben vil herlich wip
waz hilfet iwer weinen ia mvz ich minen lip.
verliesen von den wnden di ich enpfangen han
der tot wil niht langer iv vnd eceln dienen lan.
er sprach zv den dveringen vnt ce den von tenelant
di gabe sol enpfahen iwer deheines hant.
von der chveneginne ir liehtez golt vil rot
vnde bestet ir hagenen ir mvezet chiesen den tot.
sin varwe was erblichen des todes zeichen trvch
irinch der vil chvene ez was in leit genvch.
genesen niht enchvnde der hawartes man
do mvst ez an ein striten von dem von tenemarche gan.
irnfrit vnde hawart sprvngen fver daz gadem
wol mit tvsent helden vil vngefvegen cradem.
hort man allenthalben chrepftech vnde groz
hey waz man scharpfer gere zv den bvrgonden shoz.
irnfrit der chvene lief an den spilman
des er den schaden grozen von siner hant gewan.
der edel videlaere den lantgraven slvch
dvrch einen helm vesten ia was er grimme genvch.
do slvch der herre irnfrit den chvenen spilman
daz im mvsen brestn div ringes gespan.
vnt daz sich beschvte div brvenne fiwer rot
doch vil der lantgrave vor dem videlaere tot.
hawart vnde hagene cesamne waren chomen
er mohte wnder chiesen ders hete war genomen.
div swert genote vielen den helden an der hant
hawart mvst ersterben von dem zver bvrgonden lant.
do di tenen vnde di dverengen ir herren sahen tot
do hvb sich vor dem hvse ein vreislichiv not.
ê si di tver gewnnen mit ellenthafter hant
des wart da verhowen vil manech helm vnde rant.
wichet sprach do volker vnde lat si her in gan
ez ist svs vnverendet des si da habent wan.
si mvezen drinne ersterben in vil chvrcer zit
si erarnent mit dem tode daz in div chveneginne git.
do di vebermveten chomen in den sal
vil manegem wart daz hovbt geneiget so ze tal.
daz er mvse ersterben von ir swinden slegen
wol streit der chvene gernot sam tet ovch giselher der degen.
tvsent vnde viere chomen in daz hvs
von swerten sach man blicken vil manegen swinden svs.
sit wrden doch di recken alle drinne erslagen
man mohte michel wnder von den bvergonden sagen.
dar nach wart ein stille do der shal verdoz
daz plvot allenthalben dvrh div loecher vloz.
vnt da cen rigelsteinen von den toten man
daz heten di von rine mit grozem ellen getan.
do sazen aber rwoen di von bvergonden lant
div waffen den schilden leitens vz der hant.
do stvnt noch vor dem tvrne der chvene spilman
er warte ob iemen wolde noch zv zin mit strite gan.
der kvenech chlagete sere sam tet ovch sin wip
megede vnd vrowen di qvelten da den lip.
ich waene des daz hete der tot vf si gesworn
des wart noch vil der recken von den gesten da verlorn.
nv bintet ab di helme sprach hagen der degen
ich vnde mine gesellen wir svln iwer pflegen.
vnde wellent iz noch versvchen zv zvns di eceln man
so warne ich mine herren so ich aller schiereste chan.
do entwafent daz hovbet vil manich ritter gvt
si sazen vf di wnden di vor in in daz plvot.
waren zv dem tode von ir handen chomen
da wart der edeln geste vil vebele govm genomen.
noch vor dem abende do shvf der kvnech daz
vnde ovch div chvneginne daz ez versvchten baz.
di hivnisschen recken der sah man vor in stan
noch wol zweinzech tvsent si mvsen da ce strite gan
sich hvb ein stvrm herte zv den gesten san
danchwart hagen brvder vil snelle man.
spranch von sinen herren cen vienden fver di tver
man wande er waere erstorben er chom gesvnder wol darfver.
der herte strit der werte vnz iz div naht benam
do werten sich di geste als gvten helden zam.
den eceln mannen den svmerlangen tach
hey waz noch chvener degene vor in veige gelach.
ceinen svnewenden daz groze mort geschach
daz div vrowe criemhilt ir herceleit errach.
an ir naehesten magen vnde anderem manigem man
da von der kvenech ecel vrevde nimmer mer gewan.
in was des tages cervnnen do gie in sorgen not
si gedahten daz in bezer waere ein chvercer tot.
denne lange da ce qvelne vf vngefvegiv leit
eines vrides si do gerten di stolcen ritter gemeit.
si baten daz man brehte den kvenech zv in dar
di blvtvarwen helde vnde ovch harnaschvar.
traten vz dem hvse di drie kvenege her
sine wessen wem ce chlagene div ir vil grozlichen ser.
ecel vnde di chomen beide dar
daz lant daz was ir eigen des merte sich ir schar.
er sprach zv den gesten nv saget waz welt ir min
ir waenet vride gewinnen daz chvnde mvelich gesin.
vf schaden also grozen als ir mir habt getan
ir svlt is niht geniezen vnde sol ich min leben han.
daz chint daz ir mir slvget vnd vil der mage min
vrid vnde svne sol iv vil gar versaget sin.
des antwrte gventher des twanch vns groziv not
allez min gesinde lach vor dinen helden tot.
an der herberge wi het ich daz versolt
ich chom zv dir vf triwe ich wande daz mir waerest holt.
do sprach von bvrgonden giselher daz chint
ir eceln helde di noch hi lebende sint.
waz wizet ir mir recken waz han ich iv getan
wand ich vrivntliche in diz lant geritten han.
si sprachen diner gvete ist al div bvrch vol
mit iamer zv dem lande ia gonden wir dir wol.
daz dv ni chomen waerest von wormez veber rin
daz lant habt ir verweiset dv vnt di brvder din.
do sprach in zornes mvte gventher der degen
welt ir diz starche hazen ce einer svne legen.
mit vns ellenden recken deist beidenthalben gvt
ez ist gar ane schvlde swaz vns ecel getvt.
do sprach der wirt cen gesten min vnd iwer leit
div sint vil vngeliche div michel arbeit.
des schaden zv den schanden di ich hie han genomen
des sol iwer deheiner nimmer lebende hinnen chomen.
do sprach zv dem chvenege der starche gernot
so sol iv got gebieten daz ir frvemelichen tvt.
slaht vns ellenden vnd lat vns zv ziv gan
hin nider an di wite daz ist iv ere getan.
swaz vns geschehen chvenne daz lat chverzliche ergan
ir habt so vil gesvnder vnt tvrrens vns bestan.
daz si stverm mvede lazent niht genesen
wi lange svln wir recken in disen arbeiten wesen.
di eceln recken di hetenz nach getan
daz si si wolden lazen fver den palas gan.
daz gehorte criemhilt ez was ir harte leit
des wart den ellenden der vride ce gahes verseit.
neina hivnen recken des ir da habt mvt
ich rat an rehten triwen daz ir des niht entvt.
daz ir di mortraezen lazet fver den sal
so mvsen iwer mage liden den totlichen val.
ob ir nv niemen lebte wan div vten chint
min edele brvder vnde choment si an den wint.
erchvlent in di ringe so sit ir alle vlorn
ezen wrden chvener degene ni cer werld geborn.
do sprach der ivnge giselher vil schoniv swester min
des trvte ich vil vebele daz dv mich veber rin.
ladetes her ce lande in dise groze not
wi han ich an den hivnen hi verdienet den tot.
ich was dir ie getriwe ni getet ich dir leit
vf solhen gedingen ich her ce lande reit.
daz dv mir holt waerest vil liebiv swester min
bedenche an vns genade ez mach niht anders nv gesin.
ine mach iv niht genaden vngenade ich han
mir hat von tronege hagene so groziv leit getan.
ez ist vil vnvesvenet di wil ich han den lip
ir mvezetes alle engelten sprach daz eceln wip.
welt ir mir hagenen einen her ce gisel geben
sone wil ich nith versprechen ich welli ivch lazen leben.
wande ir sit mine brvder vnde einer mvter chint
so red ichez nach der svone mit disen helden di hie sint.
nvne welle got von himele sprach do gernot
ob vnser tvsent waeren wir laegen alle tot.
der sippen diner mage ê wir dir einen man
gaeben hi ce gisel ez wirdet nimmer getan.
wir mvesen doch ersterben sprach do giselher
vns scheidet niemen von ritterlicher wer.
swer gerne mit vns vehte wir sin et aber hie
wande ich deheinen minen frivnt an den triwen ni verlie.
do sprach der chvne danchwart - im zaeme niht ce dagene -
iane stet niht eine min brvoder hagene.
di hi den vride versprechent ez mach in werden leit
des bringe ich ivch wol innen daz si iv waerliche geseit.
do sprach div chvneginne ir helde vil gemeit
nv get der stiege naher vnde rechet miniv leit.
daz wil ich immer dienen als ich von rehte sol
der hagenen vebermvete der gelon ich im wol.
lat einen vz dem hvse niht chomen veber al
si hiez viern enden zvenden an den sal.
so werdent wol errochen elliv miniv leit
di eceln degene wrden schiere bereit.
di nahe hi vze stvnden di tribens in den sal
mit slegen vnde mit shvezen des wart vil groz der schal.
doh wolden nie gescheiden di fversten vnd ir man
sine chonden vor ir triwen ein ander niht verlan.
den sal den hiez do zvenden daz eceln wip
do quelte man den recken mit fiwer da den lip.
daz hvs von einem winde vil balde allez bran
ich waene daz volch einheinez grozzer angest nie gewan.
genvge rvfften drinne owe dirre not
wir mohten michel gerner sin in stvrme tot.
ez mohte got erbarmen wi sin wir alle vlorn
nv richet vngevvege an vns div kveneginne ir zorn.
ir einer sprach dar inne wir mvezen ligen tot
waz hilffet vns daz grvezzen daz vns der kvenech enbot.
mir tvt von starcher hice der dvrst so rehte we
des waen min leben shier in disen sorgen cerge.
do sprach von tronege hagene ir edel ritter gvt
swen twinge dvrstes not der trinche hie daz plvt.
daz ist in solher hice bezer danne win
ezen mach an disen ziten et nv niht bezer gesin.
do gie der recken einer da er einen toten vant
er kniete im zv den wnden den helm er ab gebant.
do begond er trinchen daz vliezende plvt
swi vngevon ers waere ez dvhte in grozliche gvt.
nv lon iv got her hagene sprach der mvede man
daz ich von iwer lere so wol getrvnchen han.
mir ist noch vil selten geshenchet bezer win
lebe ich deheine wile ich sol iv immer waege sin.
do di ander daz gehorten daz ez in dvhte gvt
do wart ir michel mere di trvnchen ovch daz plvt.
da von gewan vil crhepfte ir etesliches lip
des engalt an lieben frivnden sit vil manech waetlich wip.
daz fiwer viel genote vf si in den sal
do leiten siz mit schilden von in hince tal.
der rovch vnd ovch div hice in taten beidiv we
ich waene den iamer immer mer an helden erge.
do sprach von tronege hagene stet zv des sals want
lat niht di brende vallen vf iwer halmbant.
tret si mit den fvzen nider in daz plvt
ez ist ein vebel hohzit di vns div chvneginne git.
in svs getanen leiden der naht in doch ceran
noch stvnt vor dem hvse der chvene spileman.
vnde hagen sin geselle geleinet veber rant
si warten shaden mere von den vz eceln lant.
do sprach der videlaere nv ge wir in den sal
so waenent des di hivnen daz wir sin veber al.
tot von dirre quale div an vns ist getan
si sehent vns noh begene in strite ir etelichen stan.
do sprach von bvrgonden giselher daz chint
ich waen ez tagen welle sich hebt ein chvler wint.
nv laz vns got von himele ein lieber zit geleben
vns hat min swester criemhilt ein arge hohzit gegeben.
do sprach aber einer ich chivse nv den tach
sit daz ez vns nv bezer wesen niht enmach.
so wafent ir ivch helde gedenchet an den lip
ia chvemt vns aber schiere des chvenech eceln wip.
der wirt der wolde waenen di geste waren tot
von ir arbeite vnd von des fiwers not.
do lebt ir noch dar inne sehs hvndert chvener man
daz nie chvenech deheiner bezer degene gewan.
der ellenden hvte het man wol ersehen
daz noch di geste lebten swi vil in was geschehen.
ce shaden vnt ce leide den herren vnde ir man
man sach si in dem gademe noch vil wol gesvnde stan.
man sagete criemhilde ir waere vil genesen
do sprach div chveneginne daz chvnde nimmer wesen.
daz ir deheiner lebte von des fiwers not
ich wil des baz getrwen daz si alle ligen tot.
noch genaesen gerne di fversten vnd ir man
ob noch iemen wolde genade an in began.
dine chvnden si niht vinden an den von hivnen lant
da râchen si ir sterben mit vil werlicher hant.
des tages wider morgen grvezen man in bot
mit hertem vrlivge des chomen helde in not.
do wart zv zin geshozen vil manech herter ger
sich werten ritterlichen di recken chvene vnde her.
dem eceln gesinde erwegt was der mvt
daz si wolden daz criemhilde gvt.
dar zv si wolden leisten daz in der chvenech gebot
des mvse maneger schiere von in chiesen den tot.
von geheize vnde von gabe man mohte wnder sagen
si hiez golt daz rote dar in mit schilden tragen.
si gab ez swer sin rvchte vnd ez wolde enpfan
iane wart nie grozer solden mer vf viende getan.
ein michel chrapft der recken dar zv gewaffent gie
do sprach der chvene volker wir sint et aber hie.
ine gesach nie vf vehten helde gerner chomen
di daz golt des chveneges vns ce vare hant genomen.
do riefen da genvge naher helde baz
daz wir da svln verdienen vnde tvn bezite daz.
hie belibet niemen want der doh sterben sol
do sach man schier ir schilde stechen gere schveze vol.
waz mach ich sagen mere wol zwelf hvndert man
di versuechent vil sere wider vnde dan.
do chvlten mit den wnden di geste wol ir mvt
ez mohte niemen gescheiden des sach man vlizen daz plvt.
von verchtiefen wnden der wart da vil geslagen
ieslichen nach sinen vrivnden horte man sere chlagen.
di biderben stvrben alle dem richen chvnege her
des heten holde mage nach in grozlichiv ser.
ez heten di ellende wider morgen gvt getan
wine der gotelinde chom ce hove gegan.
do sach er beidenthalben div grozlicher ser
daz weinte innechlichen der vil gvte rvdeger.
so we mir sprach der recke daz ich ie den lip gewan
daz disen grozen iamer chan niemen vnderstan.
swi gerne ichz vriden wolde der chvenech entvt es niht
wande er der sinen leide ie mer vnd mer gesiht.
do sande an dieterichen der gvte rvedeger
ob siz noch chvnden wenden an den chvenegen her.
do enbot im der von berne wer moht iz vnderstan
ezen wil der kvenech ecel niemen scheiden lan.
do sah ein hivnen recke rvedgeren stan
mit weinenden ovgen vnde hetes vil getan.
der sprach cer kveneginne nv seht ir wi er stat
der doch gewalt den meisten hi bi eceln hat.
vnt dem allez dienet livt vnde lant
wi so vil der bverge an rvedeger gewant.
der er von dem chvenege vil manege haben mach
er geslvch in disen stvermen nie lobelichen slach.
mich dvnchet ern rueche wi ez hi vmbe gat
sit et der vollen nach sinem willen hat.
man giht im er si chvener danne iemen mvege sin
daz ist in disen sorgen worden bosliche schin.
mit trvrigem mvte der vil getriwe man
den er daz reden horte der helt der blicht in an.
er dahte dv solt ez erarnen dv gihest ich si verzagt
dv hast disiv maere ce hove ce lvte gesagt.
di fvst begonder twingen do lief er in an
vnde slvch so chrepftliche den hivnisschen man.
daz er im vor den fvzen lach vil shier tot
do was aber gemeret des kvenech eceln not.
hin du zage maere sprach do rvedger
hich han doch genvge leit vnde ser.
daz ich hi niht envihte zwiv wizest dv mir daz
ia waere ich den gesten von grozen schvlden gehaz.
vnde allez daz ich moehte het ich in getan
niwan daz ich di recken her gefveret han.
ia was ich ir geleite in mines herren lant
des ensol mit in niht striten min vil ellendes hant.
do sprach ce dem margraven ecel der kvenech her
wi habt ir vns geholfen vil edel rvedeger.
wand wir so vil der veigen hi ce lande han
wir bedorften ir niht mere ir habt vil vebele getan.
do sprach der ritter edele da besweret er mir den mvt
vnde hat mir geitewizet ere vnde gvt.
des ich von dinen handen han so vil genomen
daz ist dem lvgenaere ein teil vnstaeteliche chomen.
do chom div chveneginne vnde het iz ovch gesehen
daz von des heldes zorne dem hivnen was geschehen.
si chlagetez vngefvge ir ovgen wrden naz
si sprach ce rvedegere wi habe wir verdienet daz.
daz ir mir vnt dem chvenege meret vnser leit
nv habt ir vns edel rvedger allez her geseit.
ir woldet dvrh vns wagen di ere vnde ovch daz leben
ich hort iv vil der recken den pris vil groezlichen geben.
ich man ivch der genaden vnd ir mir habt gesworn
do ir mir ce eceln rietet ritter vzerchorn.
daz ir mir woldet dienen an vnser eines tot
des wart mir armem wibe nie so grozliche not.
daz ist ane lovgen ich swor iv edel wip
daz ich dvrch ivch wagete ere vnde ovch den lip.
daz ich di sele vliese desen han ich niht gesworn
zv dirre hohgezite bat ich di fversten wol geborn.
si sprach gedenche rvedger der grozen triwe din
der staete vnd ovch der eide daz dv den schaden min.
immer woldest rechen vnd elliv miniv leit
do sprach der margrave ich han iv selten verseit.
ecel der vil riche vlegen ovch began
do bvten si sich ce fvzen beide fver den man.
den edelen margraven vnmvtes man do sach
der vil getriwe recke harte iamerlichen sprach.
owe mir gotes armem daz ich ie dice gelebet han
aller miner eren der mvz ich abe stan.
triwen vnde zvehte der got an mir gebot
owe got von himele daz miches niht wendet der tot.
swelhez ich nv laze vnt daz ander began
so han ich bosliche vnde vil vbele getan.
laze aber ich si beide mich schiltet elliv diet
nv gervche mich bewisen der mir ce lebene geriet.
do baten si in genote der chvenech vnd ovch sin wip
si mvsen sider rechen verliesen den lip.
vor rvedgeres hende da ovch der helt erstarp
ir mveget daz hi wol hoeren daz er vil iamerlichen warp.
er wiste schaden gewinnen vnd vngefvgiv leit
er het dem chvenege vil gerne verseit.
vnd ovch der chveneginne vil sere vorhte er daz
ob er ir einen slvege daz im div werlt werde gehaz.
do sprach zv dem chvenege der vil chvene man
her kvenech nv nemt hin widere al daz ich von iv han.
daz lant mit den bvergen der sol mir niht bestan
ich wil vf minen fvzen in daz ellende gan.
do sprach aber rvedger wi sol iz ane van
heim zv minem hvse ich si galaden han.
trinchen vnd spise ich in gvetlichen bot
vnd gab in mine gabe wi sol ich raten in den tot.
di livte waenent lihte daz ich si verzaget
deheinen minen dienest han ich in versaget.
den vil edeln fversten vnt den iren man
ovch riwet mich div vrivntschaft di ich mit in geworben han.
giselher dem degene gab ich di tohter min
sine chvnde in dirre werlde niht baz verwendet sin.
vf zvht vnde vf ere vf triwe vnde ovch vf gvt
ine gesach ni kvenech so ivngen so tvgentlich gemvt.
do sprach aber criemhilt vil edel rvedger
nv la dich erbarmen vnser beider ser.
min vnde ovch des kveneges gedenche wol dar an
daz nie wirt deheiner so leide geste gewan.
do sprach der margrave wider daz edel wip
ez mvz hivte gelten der rvedegeres lip.
swaz ir vnd ovch min herre mir liebes habt getan
dar vmbe mvz ich ersterben daz mag niht langer gestan.
ich weiz wol daz noch hivte mine bverge vnde miniv lant
iv mvezen ledech werden von ir eteliches hant.
ich bevilhiv vf genade min wip vnde miniv kint
vnd ovch di vil ellenden di da ce bechelaren sint.
nv lon dir got rvedeger sprach der kvenech do
er vnt div chvneginne si wrden beide vro.
vns svln dine livte vil wol bevolhen wesen
wol trwe ich minem heile dv maht selbe genesen.
nv liez er an di wage sele vnd lip
do begonde weinen daz ecelen wip.
er sprach ich mvz iv leisten als ich gelobt han
owe der minen frivnde di ich vil vngerne bestan.
man sah in von dem chvenege vil trvrechlichen gen
do vande er sine recken vil nahen vor im sten.
er sprach ir svlt ivch waffen alle mine man
di chvenen bvrgonden di mvz ich leider bestan.
si hiezen balde springen da man ir geweffen vant
ez der helm waere oder des schildes rant.
von ir ingesinde wart ez dar getragen
sit horten leidiv maere di stolzen ellenden sagen.
gewaffent wart do rvedger mit fvnf hvndert man
dar veber zwelf recken ce helfe er do gewan.
di wolden pris erwerben in des stvrmes not
sin wessen niht des daz in so nahete der tot.
do sah man rvedegeren vnder helm gan
ez trvgen swert div sharpfen di rvedegeres man.
dar zv vor ir handen di liehten schilde breit
daz sach der videlaere ez was im groezliche leit.
do sah der ivnge giselher sinen sweher gen
mit vf gebvndem helme wi moht er do versten.
waz er da meinte niwan allez gvt
des wart der kvenech edele so rehte vroelich gemvt.
nv wol mich solher vrivnt sprach giselher der degen
di wir han gewnnen vfn disen wegen.
wir svln mines wibes vil wol genizzen hie
mir ist lieb vf mine triwe daz ie div hirat ergie.
ine weiz wes ir ivch troestet sprah do der spilman
wa gesahetir ie dvrh svne so manegen helt gan.
mit vf gebvnden helmen di trvegen swert enhant
an vns wil dienen rvedeger sine bverge vnd siniv lant.
bedaz der videlaere di rede vol gesprach
rvedegern den edeln man vor dem hvse sach.
sinen schilt den gvten satzet er fver den fvz
do mvs er sinen frivnden versagen dienest vnd grvz.
der edel margrave rief in den sal
ir chvenen nibelvnge nv wert ivch vber al.
ir soldet min geniezen nv engeltet ir min
ê do waren wir vrivnde der triwen wil ih ledech sin.
do erscrachten dirre maere di nothaften man
wande ir deheiner vrevden da von niht gewan.
daz mit in wolde striten dem si wa waren holt
si heten von ir vienden michel arbeit gedolt.
nvne welle got von himele sprach gventher der degen
daz ir ivch genaden svlt an vns bewegen.
vnt der vil grozen triwe der wir doch heten mvt
ich wil iv des getrwen daz irz nimmer getvt.
iane mach iches niht gelazen sprah do der chvene man
ich mvz mit iv striten wand ichez gelobt han.
nv wert ivch chvnen helde so lieb iv si der lip
mich enwoldes niht erlazen des kvenech eclen wip.
ir widersagt vns nv ce spate sprah do der kvnech her
nv mvez iv got vergelten vil edel rvedeger.
triwe vnde minne di ir vns habt getan
ob irz an dem ende woldet gvetlicher lan.
wir soldenz immer dienen daz ir vns habt gegeben
ir vnde mine mage ob ir vns liezet leben.
der herlichen gabe di ir vns brahtet her
in eceln lant mit triwen des denchet edel rvedger.
wi wol ich iv des gvnde sprach rvedger der degen
daz ich iv mine gabe mit vollen solde geben.
also willechlichen als ich des hete wan
sone wrde mir dar vmbe nimmer schelten getan.
erwindet edel rvedeger sprach do gernot
wand ez wirt deheiner gesten nie erbot.
so rehte minnechlichen so ir vns habt getan
des svlt ir wol geniezen ob wir bi lebene bestan.
daz wolde got sprach rvedger vil edel gernot
daz ir ce rine waeret vnde ich waere tot.
mit etelichen eren sit ich ivch sol bestan
ezen wart noch nie an helden wirs von frivnden getan.
nv lon iv got her rvedger sprach aber gernot
der vil richen gabe mich riwet iwer tot.
sol an iv verderben so tvgentlicher mvt
hi trage ich iwer waffen daz ir mir gabet helt gvt.
daz ist mir nie geswichen in aller dirre not
vnder sinen ecken lit manich ritter tot.
ez ist lvter vnde staete herlich vnd gvt
ich waene so richer gabe ein recke nimmer mer getvt.
vnde welt ir niht erwinden irn welt zv zvns gan
slaht ir mir iht der vrivnde di ich noh hinne han.
mit iwer selbes swerte nim ich iv den lip
so riwet ir mich rvedeger vnde iwer herlich wip.
daz wolde got her gernot vnde moeht daz ergan
daz aller iwer wille waere hi getan.
vnt daz genesen waere iwerr frivnde lip
ia sol iv wol getrvtet beide min tohter vnde min wip.
do sprach von bvrgonden der shoenen vten chint
wi tvt ir so her rvedeger di mit mir chomen sint.
di sint iv alle waege ir grifet vebel zv
di iwern shonen tohter welt ir verwitwen ce frv.
wenne ir vnd iwer rechen mit strite mich bestat
wi rehte vnvrivntliche ir daz schinen lat.
daz ich iv wol getrwe fver alle ander man
da von ich zeinem wibe iwer tohter mir gewan.
gedenchet iwer triwe vil edel kvnech her
gesende ivch got von hinnen so sprach rvedger.
lat di ivnchvrowen niht engeltn min
dvrch iwer selbes tvgende so rvchet ir genaedech sin.
daz taet ich pillichen sprach giselher daz chint
di hohen mine mage di noch hir inne sint.
svln di vor iv ersterben so mvz gescheiden sin
div vil staete vrivntschapft zv dir vnd ovch der tohter din.
nv mvez vns got genaden sprah der chvene man
do hvoben si di schilde also si wolden dan.
striten zv den gesten in criemhilde sal
do rief vil lvte hagene von der stiegen her ce tal.
belibet eine wile vil edel rvedger
also sprach do hagene wir wolden reden mer.
ich vnd mine herren als vns des twinget not
waz mach gehelfen eceln vnser ellenden not.
ich sten in grozen sorgen sprach aber hagene
den schilt den mir gap vrov gotelint ce tragene.
den habent mir di hivnen cerhowen vor der hant
ich friwentliche in daz eceln lant.
daz des got von himele geruechen wolde
daz ich schilt so gvten noch tragen solde.
so den dv hast vor hende vil edel rvedeger
so bedorft ich in den stvermen deheiner halsperge mer.
vil gerne ich dir waere gvt mit minem schilde
torst ich dirn bieten vor criemhilde.
doch nim dv in hin hagene vnt tragen an der hant
hey soldestv in fveren heim in der bvrgonden lant.
do er im so willechlichen den schilt ce gebene bot
do wart genvger ovgen von heizen traehen rot.
ez was div leste gabe di sit immer mer
gebot deheinem degene von bechelaren rvedeger.
swi grimme hagen waere vnd swi herte gemvt
ia erbarmte im div gabe di der helt gvt.
bi sinen lesten ziten so nahen het getan
vil manech ritter edele mit im trvren began.
nv lon iv got von himele vil edel rvdger
ez wirt iwer gelichen deheiner nimmer mer.
der ellenden recken so herliche geb
got sol daz gebieten daz iwer tvgent immer leb.
so we mir dirre maere sprach aber hagene
wir heten ander swaere so vil ce tragene.
svln wir mit frivnden striten daz si got gechleit
do sprach der margrave daz ist mir innechlichen leit.
nv lon iv got der gabe vil edel rvedeger
swi halt gein iv gebaren dise recken her.
daz nimmer ivch gerveret in strite hi min hant
ob ir si alle slveget di von bvrgonden lant.
des neig im mit zvehten der gvte rvedeger
si weinten allenthalben daz disiv hercen ser.
niemen gescheiden chvnde daz was ein michel not
vater maneger tvgende lach an rvedgeren tot.
do sprach von dem hvse volker der spilman
sit min geselle hagene den fride hat getan.
den svlt ovch ir staete haben von miner hant
daz habt ir wol verdienet do wir chomen in daz lant.
vil edel margrave ir svlt min bote sin
dise roten bovge gap mir div margravin.
daz ich si tragen solde hi cer hogezit
di mveget ir selbe schoven daz ir min gezivch des sit.
daz wolde got von himele sprach do rvedeger
daz iv div margravinne noch solde geben mer.
div maere sag ich gerne der trivtinne min
gesihe ich si gesvnde des mveget ir ane zwivel sin.
als er im daz gelobte den schilt hvp rvedeger
des mvotes er retobete done beit er da niht mer.
do lief er zv den gesten einem degen gelich
manegen slach vil swinden slvch der margrave rich.
di zwene stvnden hoher volker vnd hagene
wand ez im ê gelobten di chvenen degene.
noch vand er also chvenen bi dem tvrne stan
daz rvedeger des strites mit grozen sorgen began.
dvrch mortrachen willen so liezen in dar in
gventher vnd gernot si heten helde sin.
do stvnt vf hoher giselher zware ez was im leit
er versach sich noch des lebenes dar vmb er rvedgern meit.
do sprachen zv den fienden des margraven man
man sach si nach ir herren vil degenliche gan.
div snidenden waffen si trvgen an der hant
des brast da vil der helme vnd manech herlicher rant.
do slvgen di vil mveden manegen herten slach
den von bechelaren der eben vnd tiefe wach.
dvrch di liehten ringe vaste vnz vf daz verch
si taten in dem stvrme div vil herlichen werch.
daz edel ingesinde was nv chomen gar dar in
volker vnd hagene di sprvngen balde hin.
sine gaben vride niemen wan dem einem man
von ir beider handen daz plvot dvrh helme nider ran.
wi rehte grimmechlichen vil manech swert dar inne erchlanch
vil der schilde spangen vz den slegen spranch.
des reis ir schiltgesteine verhowen in daz plvot
si vahten also grimme daz man ez nimmer mer getvt.
der vogt von bechlaren gie wider vnd dan
also der mit ellen in stvrme werben chan.
dem tet des tages rvedeger harte wol gelich
daz er ein recke waere vil chvne vnt ovh vil lobelich.
hi stvnden dise recken gvnther vnde gernot
si slvgen in dem stvrme vil manegen helt tot.
giselher vnt danchwart di zwen ez ringe wach
des frvmten si vil manegen vnz vf ir ivngesten tach.
vil wol zeigete rvedeger daz er was starch genvch
chvene vnde wol gewaffent hey waz er helde slvch.
daz sach ein bvrgonde zornes gie im not
da von begvnde nahen des edeln rvedgeres tot.
gernot der starche den helt rvft er an
er sprach cem margraven ir welt mir miner man.
niht genesen lazen vil edel rvedger
daz mvet mich ane maze ichn chans niht an gesehen mer.
nv mag iv iwer gabe wol ce shaden chomen
sit ir mir miner vrivnde habt so vil genomen.
nv wendet ivch her vmbe vil edel chvene man
iwer gabe wirt verdienet so ich aller beste chan.
ê daz der margrave zv zim vol chom dar
des mvsen liehte ringe werden missevar.
do sprvngen zv ein ander di ere gernde man
ir ietwederr schermen fver starche wnden began.
ir swert so scherpfe waren ez enchvnde niht gewegen
do slvch gernoten rvedeger der degen.
dvrch helme vlinsherten daz nider vloz daz plvt
daz vergalt im schiere der ritter chvene vnd gvt.
di rvedegeres gabe an hende er hohe wach
swi wnt er cem tode waere er slvch im einen slach.
dvrch den schilt vil gvten vnz vf div helm gespan
da von so mvs ersterben der schoenen gotelinde man.
iane wart ni wirs gelonet so richer gabe mer
do vielen beide erslagene gernot vnd rvedeger.
gelich in dem stvrme von ir beider hant
aller erst erzvrnede hagene do er den grozen schaden vant.
do sprach der helt von tronege ez ist vns vebel chomen
wir haben an in beiden so grozen schaden genomen.
den nimmer veberwindent ir livte vnd ovh ir lant
di rvedegeres helde sint vnser ellenden pfant.
owe mines brvder der tot ist hi gefrvmt
waz mir der leiden maere zallen ziten chvmt.
ovh mvoz mich immer riwen der edel rvedger
der schade ist beidenthalben vnt div vil groezlichen ser.
do giselher der herre sach sinen sweher tot
di do dar inne waren di mvsen liden not.
der tot der svchte sere da sin gesinde was
der von bechelaren do langer einer niht genas.
do gventher vnde giselher vnd ovch hagene
danchwart vnde volker di gvten degene.
di giengen da si fvnden ligen di zwene man
do wart da von den helden mit iamer weinen getan.
der tot vns sere rovbet sprach giselher daz chint
nv lazet iwer weinen vnd ge wir an den wint.
daz vns di ringe erchvlen vns stritmveden man
ia wen vns got von himele niht lenger hi ce lebene gan.
den sizzen disen leinen sah man manegen degen
si waren aber mvezech da waren tot gelegen.
di rvedegeres helde vergangen was der doz
so lange wert div stille daz sin eceln verdroz.
owe dirre dieneste sprach des chveneges wip
dine sint so staete daz viende lip.
mvge des engelten von rvedegeres hant
er wil si wider bringen in der bvergonden lant.
waz hilfet chvenech ecel daz wir geteilet han
mit im swaz er wolde der helt hat missetan.
der vns da solde rechen der wil der svne pflegen
des antwrte volker der vil zierliche degen.
de rede enist niht so leider vil edel chveneges wip
getorste ich heizen liegen alsus edelen lip.
so het ir tivuellichen an rvedgeren gelogen
er vnt di sinen degene sint an der svne gar betrogen.
er tet so vollechliche daz im der kvenech gebot
daz er vnde sin gesinde ist hi gelegen tot.
nv sehet alvmbe criemhilt wem ir gebieten welt
iv hat vnz vf den ende gedienet rvedger der helt.
welt ir des niht gelovben man solz sehen lan
dvrch ir hercenleide so wart do daz getan.
man trvch den helt verhowen da in der chvenech sach
den eceln degene so rehte leide ni geschach.
do si den margraven sahen toten tragen.
ezen chvnde dehein schribaer geprieven noch gesach.
di manege vngebaere von wibe vnde ovh von man
div sich von hercen iamer alda zeigen began.
der eceln iamer wart also groz
als eines lewen stimme der riche chvenech erdoz.
mit herceleidem wffe alsam tet ovch sin wip
si klageten vngefvoge des gvten rvdegeres lip.
do hort man allenthalben iamer also groz
daz palas vnd tvrne von dem wffe erdoz.
do hort ovch von berne ein dieteriches man
dvrch disiv starchen maere wi balde er gahen began.
do sprach er zv dem fversten hoert min her dieterich
swaz ich noh her gelebt han so rehte vnmvegelich.
gehort ich chlage ni mere als ich nv han vernomen
ich waen der chvenech ecel ist selbe zv dem schaden chomen.
wi moehtens anders alle haben solhen mvt
der chvenech oder criemhilt ir einez daz ist tot.
von den chvenen gesten dvrh ir nit gelegen
ez weinet vngefvge vil manech zierlicher degen.
do sprach der helt von berne mine vil lieben man
nv gahet niht ce sere swaz hi hant getan.
di ellenden recken des gat in michel not
vnde lat des geniezen daz ich in minen fride enbot.
do sprach der chvene wolfhart ich wil dar gan
vnde wil vragen der maere waz si hant getan.
vnd wilz iv sagen danne vil lieber herre min
als ich ez dort ervinde waz div chlage mvge sin.
do sprach der herre dieterich swa man zorns sich versiht
ob vngefvgiv vrage danne da geschiht.
daz betrvebet lihte den gvten recken ir vil hohen mvt
iane wil ich niht den wolfhart daz ir di vrage gein in tvt.
do bat er helpfrichen vil balde dar gan
vnd hiez in daz ervinden an eceln man.
oder an den gesten selben waz waere da geshehen
done het man von livten so grozen iamer ni gesehen.
der bote begonde vragen waz ist hi getan
do sprach einer drvnder da ist vil gar cergan.
swaz wir vrevden heten in der hivnen lant
hi lit erslagen rvedeger von der bvrgonden hant.
di mit im dar in chomen der ist einer niht genesen
done chonde helpfriche nimmer leider wesen.
iane gesaget er maere so rehte vngerne nie
der bote zv dieteriche vil sere weinende gie.
waz habt ir vns erfvnden sprach do dieterich
wi weinet ir so sere degen helpfrich.
do sprach der edele recke ich mag wol balde chlagen
den gvten rvedgeren hant di bvrgonde erslagen.
do sprach der helt von berne daz ensol niht wellen got
daz waere ein starchiv rache vnde ovch des tivels spot.
wa mit het rvedger an in daz versolt
ia ist mir daz wol chvende er ist den ellenden holt.
des antwrte wolfhart vnde heten siz getan
so solt ez in allen an ir lebn gan.
ob wirz in vertrvegen des waere wir geschant
ia hat vns vil gedienet des gvten rvedgeres hant.
der vogt der amelvnge hiez ez ervinden baz
vil harte snellechlice er in ein venster saz.
do bat er hildebranden zv den gesten gan
daz er an in erfvende waz da waere getan.
der stvrmchvene reche meister hildbrant
weder schilt noch waffen trvg er an der hant.
er wolde in sinen zvehten zv den gesten gan
von swester chinde wart im ein straffen getan.
do sprach der grimme wolfhart welt ir dar blozer gan.
so mag er an ein schelten nimmer wol gesten.
so mvezet ir lasterlichen tvn di widervart
chvmt ir dar gewaffent daz etelicher wol bewart.
do garte sich der wise dvrch des tvmben rat
ê daz ers innen wrde do warn in ir wat.
alle dieteriches recken vnt trvgen swert enhant
dem helde was leide vil gerne het erz erwant.
er vragte war si wolden wir wellen mit iv dar
waz ob von tronege hagene deste wirs gevar.
gein iv mit spotte sprechen des er wol chan pflegen
do er daz gehorte da von gestattes in der degen.
do sach der chvene wolker wol gewaffent gan
di recken von berne di dieteriches man.
begvertet mit den swerten si trvgen schilt enhant
er sagetez sinem herren vzer bvrgonden lant.
do sprach der videlaere ich sihe dort her gan
so rehte vientliche di dieteriches man.
gewaffent vnder helme si wellent vns bestan
ich waen ez an daz vebele welle vns ellenden gan.
in den selben ziten chom ovch hildebrant
do satzet er fver di fveze sines schildes rant.
er begonde vragen di gvntheres man
owe ir gvten helde waz het iv rvedger getan.
mich hat min herre dieterich her zv ziv gesant
ob erslagen hete iwer deheines hant.
den edeln margraven als vns daz ist geseit
wirn chvnden veberwinden niht div grozlichen leit.
do sprach von tronege hagene daz maere ist vngelogen
wi wol ich iv des gvnde het iv der bote betrogen.
dvrch rvedegeres liebe daz noch lebte sin lip
den immer mvgen weinen beide man vnd ovch div wip.
do si daz rehte erhorten daz er waere tot
do chlageten in di recken ir triwe in daz gebot.
den dieteriches recken sach man traehne gan
veber berte vnde vber chinne in was vil leide getan.
der herzoge von berne ce sigestap do sprach
nv hat gar ein ende genomen der gemach.
den vns ie gefvgete rvdeger nach vnser leide tagen
vroevde ellender diete lit an rvedger erslagen.
do sprach von amelvngen der degen wolfin
vnd ob ich hivte saehe tot den vater min.
mir enwrde nimmer leider danne vmbe sinen lip
owe wer sol nv troesten des edeln margraven wip.
do sprach in zornes mvote der degen wolfhart
wer wiset nv di recken so manege herevart.
also der margrave vil diche hat getan
owe vil edel rvedeger daz wir dich svs verlorn han.
wolfprant vnd helpfrich vnd ovch helmnot
mit allen ir vrivnden chlagten sinen tot.
vor svften mohte vragen niht mere hildebrant
er sprach nv tvt ir degene dar nach min herre hat gesant.
gebt vns rvedgern also toten vz dem sal
an dem gar mit iamer lit vnser vrevden val.
lat vns an im dienen daz er ie hat began
an vns vil groze triwe vns an manegem andern man.
wir sind ovch ellende als rvedger der degen
wes lazet ir uns pitet lat in vns after waegen.
tragen daz wir nach tode lonen noch dem man
wir hetenz pilliche bi sime lebene getan.
do sprach der kvenech gventher ni dienest wart so gvt
so den ein vrivnt vrivnde nach dem tode tvt.
daz heiz ich staete triwe der di chan began
ir lonet im nach schvlden er hat iv liebes vil getan.
wi lange svln wir vlegen sprach wolfhart der degen
sit vnser trost der beste von iv ist tot gelegen.
vnd sir sint leider mere mvegen niht gehaben
laten vns hinnen tragen daz wir den recken begraben.
des antwrte volker niemen in iv git
nemten in dem hvse da der degen lit.
mit starch verchwnden gevallen in daz plvt
so ist ez ein voller dienest den ir rvedgeren tvt.
do sprach der chvene wolfhart got weiz her spilman
iren dverffet vns niht reizen ir habt vns leit getan.
getorst ich vor minem herren so choemet irs in not
des mvezen wirz lazen wand er vns striten hi verbot.
do sprach der videlaere der vorhte ist gar ce vil
swaz man im verbivtet derz allez wil.
daz chan ich niht geheizen rehten heldes mvt
div rede duhte hagenen uon sinem hergesellen gvt.
desen lat iuch niht belangen sprach aber wolfhart
ich entrihte iv so di seiten swenne ir di wideruart.
ritet gein dem rine daz irz uuol muget sagen
iuuer vebermueten mag ich mit eren niht vertragen.
do sprach der uidelaere swenne ir di seiten min
verirret guter doene der iuuer helme schin.
der muz uil truebe uuerden von der minen hant
suui halt ich gerite in der buergonden lant.
do uuold er zv zim springen wande daz in niht enlie
hildebrant sin oeheim in uaste zim gevie.
ich waene du woldest toben durch den tumben zorn
mines herren hulde hetes du immer mer verlorn.
lat abe den lewen meister er ist so grimmer gemut
chumt aber er mir cen handen sprach volker der degen gut.
het er di uuerlt alle mit siner hant erslagen
ich slahe in daz erz uuiderspel nimmer mer darf gesagen.
des wart uil harte erzvernet der bernaere mut
den schilt gezvchte wolfhart ein sneller degen gut.
alsam ein lev wilder lief er uor in dan
im wart ein gahez volgen uon sinen vriunden getan.
swi witer sprunge er pflaege fver des sales want
doch ergahte in vor der stiege der alte hildebrant.
eren wolde in uor im lazen niht chomen in den strit
si funden daz si suchten an den ellenden sit.
do gespranch zv hagenen meister hildebrant
diu swert man horte erchlingen an ir beider hant.
si waren ser erzvernet daz mohte man chiesen sint
von ir zweier swerten gie fiwer roter wint.
di wrden do gescheiden in des sturmes not
daz taten di uon berne als in ir chrapft gebot.
zehant do wande hildebrant uon hagenen wider dan
do lief der starche wolfhart den chvenen volkeren an.
er sluch den uidelaere vf den helm gut
daz des swertes ecke vnz an di spangen wt.
daz vergalt mit ellen der chuene spilman
so slug er wolfharten daz er stieben began.
des fiwers vz den ringen hiwen si genuch
haz ir iegelicher dem andern da truch.
di shiet do von berne der degen wolfin
ob ez ein helt niht waere desen chunde niht gesin.
guenther der recke mit uil willeger hant
enpfie di helde maere von amelunge lant.
giselher der herre diu liehten helmvaz
der frumt er da uil manigez uon plvote unde naz.
danchwart hagen bruder was ein grimmech man
swaz er da uor hete in strite ie getan.
den eceln recken daz was gar ein wint
nu uaht uil tobeliche des chuenen aldrianes chint.
ritschart unde gerbart helpfrich unde wichart
di heten in manegn sturmen uil selten sich gespart.
des brahten si wol innen di guentheres man
do sach man wolfranden in strite herliche gan.
do uaht alsam er wote der alte hildebrant
uil der guten recken uor wolfhartes hant.
mit tode musen uallen uon swerten in daz pluot
sus rachen ruedgeren di recken chuene unde gut.
do uaht der herre sigestap als im sin ellen riet
hey waz er in dem strite guter helme uerschriet.
den sinen uianden dieteriches swester sun
eren chunde in dem sturme nimmer bezzers niht getun.
uolker der starche do er daz ersach
daz sigestap der chuene den bluotegen bach.
hiu uzzer herten ringen daz was dem helde zorn
er spranch im hin engegene do het sigestap uerlorn.
von dem uidelaere uil schiere da daz sin leben
er begonde im siner chvenste alsolhen teil da geben.
daz er uon sinem swerte muose liegen tot
daz rach der alte hildebrant als im sin ellen daz gebot.
owe liebes herren sprach meister hildebrant
der hi lit erstorben uon volkeres hant.
nu sol der uidelaere langer niht genesen
hildebrant der chuene wi chund er grimmer gewesen.
do sluch er volkeren daz im div helmbant
stuben allenthalben zu des sals want.
uon helm vnd ouch uon schilde dem chuenen spileman
da uon der starche volker do den ende da gewan.
do drungen zu dem strite di dieteriches man
si slugen daz di ringe uil uerre draeten dan.
unt daz man ort der swerte uil hohe uliegen sach
si holten uz den helmen den hieze uliezenden bach.
do sach uon tronege hagene volkeren tot
daz was cer hohgezite sin aller meistiv not.
di er da hete gewnnen an magen und ouch an man
owe wi harte hagene den helt do rechen began.
nune sol es niht geniezen der alte hildebrant
min helfe lit erslagen uon des heldes hant.
der beste hergeselle den ich ie gewan
den schilt er ruchte hoher do gi er howende dan.
helpfrich der chuene danchwarten sluch
guenthere unde giselhere den was ez leit genuch.
do si in uallen sahen in der starchen not
er hete mit sinen handen uil wol uergolten sinen tot.
di wile gie do wolfhart beide wider unde dan
allez howende di guentheres man.
er was di driten chere chomen durch den sal
da uiel uon sinen handen uil manech recke ce tal.
do rief der herre giselher wolfharten an
owe daz ich so grimmen uient ie gewan.
edel ritter chuene nu wendet gegen in
ich wilz helfen enden ezen mag niht lenger gesin.
zv giselhere cherte wolfhart in den strit
do sluch ietwederr uil manege wnden wit.
so rehte krepftechlichen er zv dem kvenege dranch
daz imez pluot under fuezen al ueber daz houbet spranch.
mit swinden slegen grimme der schonen vten chint
enpfie er wolfharten den chvenen helt sint.
swi starch der degen waere ern chunde niht genesen
ezen dorfte kvenech so iunger nimmer chuener gewesen.
do sluch er wolfharten durch eine brvenne gvt
daz im uon der wnden nider uloz daz pluot.
er wnte zu dem tode den dieteriches man
ezen het an einen recken zware niemen getan.
also der chuene wolfhart der wnden do enpfant
den schilt den liez er uallen hoher an der hant.
hub er ein starchez waffen daz was starch genuch
durch helm unt durch ringe der helt do giselheren sluch.
si heten beide ein ander den grimmen tot getan
done lebte ouch niht mere der dieteriches man.
hildebrant der alte wolfharten uallen sach
im waene vor sinem tode so rehte leide ni geschach.
do waren gar erstorben di guentheres man
vnd ouch di dieteriches hildebrant was gegan.
da wolfhart was gevallen nider in daz plut
er besloz mit armen den recken chvene vnde gut.
er wolden uzem huse mit im tragen dan
er was ein teil ce swaere er muse in ligen lan.
do blichte ouch vz dem bluote der rewende man
er sach wol daz im gerne sin neve het geholffen dan.
do sprach der totwnde vil lieber oheim min
ir muegt an disen ziten mir niht frvm gesin.
nv hvetet iuch vor hagenen ia dunchet ez mich gut
er treit in sinem hercen einen grimmigen mvt
vnde ob mich mine mage nach tode wellen chlagen
den naehsten vnt den besten den sult ir von mir sagen.
daz si nach mir niht weinen daz ist ane not
uor eines kveneges handen lige ich hi herlichen tot.
ich han ouch so vergolten hirinne minen lip
daz ez wol mvgen beweinen der guten ritter wip.
ob iuch des iemen vrage so moegt ir balde sagen
vor min eines handen ligent wol hundert erslagen.
do gedaht ovch hagen an den spileman
dem der chvne hildebrant sin leben an gewan.
do sprach er zv dem degene ir geltet miniv leit
ir habt vns hinne enbunden vil maneges recken gemeit.
er sluch vf hildebranden daz man wol vernam
balmvngen diezen den sifride nam.
hagen der chvene da er den helt ersluch
do werte sich der alte ia was er chvene genuch.
der recke dieteriches sluch ein waffen breit
vf den helt von tronege daz ovch vil sere sneit.
done chunder niht verwnden den guentheres man
do sluoch aber in hagene durch eine brvenne wol getan.
do der alte hildebrant der wnden enpfant
do uorhte er schaden mere von der hagenen hant.
den schilt warf veber ruke der dieteriches man
mit der starchen wnden der helt do hagenen entran.
da was niemen lebende aller der degene
niwan di einen zwene guenther vnd hagene.
mit bluote gie bervnnen der alte hildebrant
er brahte leidiv maere da er dieterichen vant.
do sah er trvrechliche sitzen hi den man
der leide michel mere der fverste do gewan.
er sah ouch hildebranden in siner brvenne rot
do vragete er der maere als im div sorge gebot.
nv sagt mir meister hildebrant wi sit ir so naz
von dem verchpluote oder wer tet iv daz.
ich waene ir mit den gesten zem huse habt gestriten
ich verbot ez iv so sere ir hetez pilliche vermiten.
do sagt er sinem herren ez tet hagene
der slug mir dise wnden in dem gademe.
do ich von dem recken wolde wenden dan
mit dem minem lebene ich dem tivfel vil chvme entran.
do sprach der bernaere vil rehte ist iv geschehen
do ir mich frivntschepfte den recken hortet gehen.
daz ir den vride brachet den ich in hete gegeben
het iches niht immer shande ir soldet vliesen daz leben.
nv zvernet niht so sere min her dieterich
an mir vnd minen frivnden der schade ist al ce rich.
wir wolden rvedgeren getragen haben dan
desen wolden vns niht gunnen des chvnech gventheres man.
so we mir dirre leide ist ruedeger doch tot
daz mvz mir sin ein iamer vor aller miner not.
goetelint div edele ist miner pasen chint
âch we der armen weisen di da ce bechlaren sint.
triwen vnde leides mant mich sin tot
er begonde starche weinen des gie dem helde not.
owe getriwer helfe di ich verlon han
iane veberwinde ich nimmer des chvenech eceln man.
mveget ir mir meister hildebrant div maere rehte sagen
wer der recke waere der in da habe erslagen.
er sprach ce hildebrande nv sagt minen man
daz si sich palde waffen wand ich wil dar gan.
vnde heizet mir gewinnen min liehtez wichgewant
ich wil selbe vragen di helde vzer burgonden lant.
do sprach meister hildebrant wer sol zv ziv gen
swaz ir habt der lebenden di seht ir hi bi iv sten.
daz pin ich alterseine di andern di sint tot
do erschract er dirre maere des gie im waerliche not.
wand er leit so grozez cer werld nie gewan
er sprach vnde sint erstorben alle mine man.
so hat min got vergezzen ich armer dieterich
ich was ein chvnech here vil gewaltech vnd rich.
wi chvnde ez sich gefvegen sprah her dieterich
daz si alle sint erstorben di helde lobelich.
von den stritmueden di doch heten not
wande durch min vngeluecke in waere vremde noch der tot.
sit daz ez min vnschulde niht langer wolde entwesen
so sagt mir ist den geste noch iemen genesen.
do sprach meister hildebrant daz weiz got niemen mer
niwan hagen aleine vnde guenther der kvenech her.
owe lieber wolfhart sol ich dich han verlorn
so mag mich balde riwen daz ich ie wart geborn.
sygestap vnd wolfwin vnd ouch wolfprant
wer sol mir danne helffen in der amelunge lant.
helpfrich der vil chvene vnd ist mir der erslagen
gerbart vnd wichart wi solde ich di uerchlagen.
daz ist an minen vrevden mir der leste tach
owe daz vor leide niemen sterbene mach.
do svocht der herre dieterich selbe sin gewant
im half daz er sich waffente meister hildebrant.
do chlagete also sere der chrepftige man
daz daz hus erdiezen von sinen chrepften began.
do gewan er wider rehten heldes mvt
in grimme wart gewafent do der helt gvt.
einen schilt vil vesten nam er an di hant
si giengen dannen balde er vnde meister hildebrant.
do sprach von tronege hagene ich sihe dort her gan
hern dieterichen der wil vns bestan.
nach sinem starchem leide daz im ist hi geschehen
man sol daz hivte chiesen wem man des besten mvge iehen.
ian endunchet sich von berne der herre dieterich
nie so starch des libes vnd ovch so griwelich.
vnd wil erz an vns rechen daz im ist getan -
also redete hagene - ich tar in rehte wol bestan
dise rede horte dieterich vnd ovh hildebrant.
er chom da er di recken beide stende vant.
vzen vor dem huse geleinet an den sal
sinen schilt den guten den satzet dieterich ce tal.
in leidechlichen sorgen sprach do dieterich
wi habt ir so geworben guenther chuenech rich.
wider mich ellenden waz het ich iv getan
alles mines trostes des pin ich hie eine bestan.
ivch enduhte niht der volle an der grozen not
do ir vns ruedegeren den helt sluget tot.
nv habet ir mir erbunnen aller miner man
iane het ich iv helden soelher leide niht getan.
gedenchet an ivch selben vnde an iwer leit
tot der iwern vrivnde vnd ovch div arbeit.
ob ez iv guten recken beswaeret iht den mut
owe wi rehte vnsanpfte mir tot der rvedgeres tvt.
ez geschach ce dirre werlde nie leider manne mer
ir gedahtet vebele an min vnd an iwer ser.
swaz ich frivnde hete di sint von iv erslagen
iane chan ich nimmer mere di minen mage verchlagen.
iane sin wir niht so schvldich sprach do hagene
ez giengen zv disem hvse iwer degene.
gewafent wol ce vlize mit einer schar so breit
mich dunchet daz div maere iv niht rehte sin geseit.
waz sol ich gelovben maere mir seitz hildebrant
do mine recken gerten von amelvnge lant.
daz ir in rvedgeren gaebet vz dem sal
do but ir niwan spotten den chvenen helden her ce tal.
do sprach der kvenech von rine si iahen wolden tragen
rvedgeren hinnen den hiez ich in versagen.
eceln ce leide vnd niht den dinen man
vnz daz do wolfhart dar vmbe shelten began.
do sprach der helt von berne ez mvst et also sin
gventher chvenech edele dvrch di zvht din.
ergetzze mich der leide di mir von dir sint geschehen
vnd svene iz ritter chvene daz ich des chvenne dir geiehen.
ergip dich mir ce gisel dv vnd ovch din man
so wil ich behveten so ih aller beste chan.
daz dir cen hivnen niemen niht entvt
ir svlt an mir niht vinden niwan trivwe vnd gvt.
daz enwelle got von himele sprah do hagene
daz sich dir ergaeben zwene degene.
di noch werliche gewaffent gegen dir stant
vnd noch so ledechliche vor ir vianden gant.
iren svlt iz niht versprechen so redete dieterich
gventher vnde hagene ir habt beide mich.
so ser beswaeret daz herce vnd ovch den mvt
welt ir mich ergezzen daz irz vil pilliche tvt.
ich gibe iv mine triwe vnd sicherliche hant
daz ich mir iv rite heim in iwer lant.
ich leit ivch nach den eren oder ich gelige tot
vnd wil durch ivch vergezzen der minen groezlichen not.
nvne muotet sin niht mere sprach aber hagene
von vns zimt daz maere niht wol ce sagene.
daz sich iv ergaeben zwene also chvene man
nv siht man bi iv niemen wan eine hildebranden stan.
do sprach meister hildebrant got weiz her hagene
der iv den vride bivtet mit iv ce tragene.
ez chumt noch an di stunde daz ir moehtet nemen
di svne mines herren moht ir iv lazen gezemen.
ia naeme ich di svne sprach aber hagene
ê ich so lasterliche vze einem gademe.
fluehte meister hildebrant als ir hie habt getan
ich waene daz ir chundet baz gein vianden stan.
des antwrte hildebrant zwiv verwizet ir mir daz
nv wer was der vf einem schilde vor dem waskensteine saz.
do im von spanye walther so uil der frivnde slvch
ovch habt ir noch ce zeigen an iv selben genuch.
do sprach der herre dieterich ez enzimt niht helde lip
daz si svln shelten sam div alten wip.
ich verbivt iv hildebrant daz ir niht sprechet mer
mich ellenden recken twingent grozlichiv ser.
lat horen sprach dieterich recke hagene
waz ir beide spraechet snellen degene.
do ir mich gewafent zv ziv sahet gan
ir iahet daz ir eine mit strite woldet mich bestan.
iane lovgent iv des niemen sprach hagen der degen
ine wellez hie versvchen mit den starchen slegen.
ezen si daz mir cebreste daz nibelunges swert
mir ist zorn daz vnser beider ist ce gisel hie gegert.
do dieterich gehorte den grimmen hagenen mvt
den schilt vil balde zvchte der snelle degn gvt.
wi balde gein im hagene von der stiege spranch
nivlvnges swert daz gvte vil lvt vf dieteriche erchlanch.
do wesse wol her dieterich daz der chvene man
vil grimmes mvtes waere schermen im began.
der herre von berne vor angeslichen slegen
wol erchand er hagenen den vil zierlichen degen.
ovch vorht er balmungen ein wafen starch genvch
vnder wilen dietrich mit listen wider slvch.
vnz daz er hagenen mit strite doch betwanch
er slvch im eine wnden div was tief vnde lanch.
do daht der herre dietrich dv bist in noeten erwigen
ich hans lvecel ere soltv tot vor mir geligen.
ich wilz sus versvchen ob ich ertwingen chan
dich mir ce einem gisel daz wart mit sorgen getan.
den schilt den liez er vallen sin sterche div was groz
hagenen von tronege mit armen er besloz.
des wart do betwngen von im der chvene man
gventher der edele dar vmbe trvoren began.
hagenen bant dieterich vnd fvrt in da er vant
di edeln kveneginne vnd gab ir bi der hant.
den chvenesten recken der ie swert getrvch
nach ir vil starchem leide do wart si vroelich genvch.
vor liebe neich dem degene daz eceln wip
immer si dir saelich din herce vnd ovch der lip.
dv hast mich wol ergezzet aller miner not
daz sol ich immer dienen mich ensueme danne der tot.
do sprach der herre dietrich ir svlt in lan genesen
edliv chveneginne vnd mach daz noch gewesen.
wi wol er ivch ergezzet daz er iv hat getan
ern sol des niht engelten daz ir in seht gebvnden stan.
do hiez si hagenen fveren an sin vngemach
da er lach beslozen vnt da niemen sach.
gventher der kvenech edele rveffen do began
war chom der helt von berne der hat mir leide getan.
do gie im hin engegene der herre dietrich
daz gventheres ellen daz was vil loblich.
done beit ovch er niht mere er lief her fver den sal
von ir beider swerten huop sich ein groezlicher shal.
swi vil der herre dietrich lange was gelobt
gventher was so sere erzvernet vnd ertobt.
wand er nach starchem leide sin hercevient was
man sagt ez noch ce wnder daz do her dieterich genas.
ir ellen vnd ir sterche beider waren groz
palas vnd tvrne von den slegen doz.
do si mit swerten hiwen vf die helme gvt
ez het der kvenech gventher einen herlichen mvt.
sit twang in der von berne sam hagenen ê geschach
daz plvot man dvrch di ringe dem helde vliezen sach.
von einem sharpfen swerte daz trvch dietrich
do het gewert her gventher nach mvede lobeliche sich.
der herre wart gebvnden von dietriches hant
swi chvenege nine solden liden solhiv bant.
er daht ob er si lieze den kvenech vnde sinen man
alle di si fvenden di mvesen tot von in bestan.
dieterich von berne der nam in bi der hant
do fvrt er in gebunden da er criemhilde vant.
do was mit sinem leide ir sorgen vil erwant
si sprach willechom gventher vzer bvrgonden lant.
er sprach ich sol iv nigen vil liebiv swester min
ob iwer grvezen moehte genaedechlicher sin.
ich weiz ivch kveneginne so zornech gemvt
daz ir mich vnde hagenen vil swache grvezen getvt.
do sprach der helt von berne vil edeles chveneges wip
ezen wart gisel mere so guter ritter lip.
als ich vrowe here iv an in gegebn han
nv svlt ir di ellenden min vil wol geniezen lan.
si iach si taet iz gerne do gi her dieterich
mit weinenden ovgen von den helden lobelich.
sit rach sich grimmechlichen daz eceln wip
den vz erwelten degenen nam si beiden den lip.
si lie si ligen besvnder dvrch ir vngemach
daz ir sit deweder den andern ni gesach.
vnz si ir brvder hovbet hin fver hagenen trvch
der criemhilde rache wart an in beiden genvch.
do gie div chvneginne da si hagenen sach
wi rehte fientliche si zv dem helde sprach.
welt ir mir geben wider daz ir mir habt genomen
so mvget ir wol lebende heim cen bvrgonden chomen.
do sprach der grimme hagene div rede ist gar verlorn
vil edliv chveneginne ia han ich des gesworn.
daz ich den hort iht zeige di wile daz si leben
deheiner miner herren so sol ich in niemene geben.
ich bringez an ein ende so sprah daz edel wip
do hiez si ir bruder nemen sinen vil shonen lip.
slvch im ab daz hovbet bi dem hare si ez trvch
fver den helt von tronege do wart im leide genvch.
also der vngemvote sines herren hovbet sah
wider criemhilde do der recke sprach.
dv hast iz nach dinem willen vil gar zeinem ende braht
vnd ist ovch iv ergangen als ich mir het gedaht.
nv ist von bvrgonden der edel kvenech tot
giselher der ivnge vnde ovch her gernot.
den shaz den weiz nv niemen wan got ane min
der sol dich valendinne immer verborgen sin.
si sprach so habt ir vebele geltes mich gewert
so wil ich doch behalten daz sifrides swert.
daz truch min holder vriedel do ich in ivngest sach
an dem mir herceleide von iwern shvlden geschach.
si zoh iz von der scheiden daz chvnd er niht erwern
do daht si den recken des libes wol behern.
si hvb im vf daz hovbt mit dem swerte siz ab slvch
daz sach der kvenech ecel do was im leide genvch.
waffen sprach der fverste wi ist nv tot gelegen
von eines wibes handen der aller beste degen.
der ie chom ce stvrme oder ie schilt getrvch
swi vient ich im waere ez ist mir leide genvch.
do sprach der alte hildebrant ia genivzet si des niht
daz si in slahen torste swaz mir da von geschit.
swi er mich selbe braehte in angestliche not
idoh so wil ich recken des chvenen tronegaeres tot.
hildebrant mit zorne zv criemhilde spranch
er slvch der chveneginne einen swaeren swert swanch.
ia tet ir div sorge von hildebrande we
waz mohte si gehelffen daz si groezlichen shre.
do was gelenget aller da der veigen lip
ze stvcken was gehowen do daz edele wip.
dieterich vnd ecel weinen do began
si chlagten innechliche beide mage vnd man.
div vil michel ere was gelegen tot
di livte heten alle iamer vnde not.
mit leide was verendet des kveneges hohgezit
als ie div liebe leide zaller ivngeste git.
ine chan iv niht bescheiden waz sider da geschach
wan ritter vnd vrowen weinen man da sach.
dar zv di edeln knehte ir lieben frivnde tot
da hat daz maere ein ende diz ist der nibelvnge not.