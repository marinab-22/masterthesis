wol dir, menschlich figur,
swa du bist der natur
daz daz edel hertze din
und diniu oren nement in
swaz man gutes von dir sagt
und daz arge verdagt;
wan swenne din ore sich uftet
und sich din hertze gueftet
gein tugentlichen maeren,
daz kan mir tugent bewaern
und git ein solch zaichen mir
daz din edel hertze dir
nach tugentlichen dingen
kan stellen und ringen.
mir ist auch kunt an underbint,
swa tugentlose luete sint
bi den tugende richen,
da muoz diu tugent entwichen
und muoz untugende lan den strit.
daz bewaer ich wol, der mir sin git
stat ein wile claine,
mit dem golde raine
und mit der natur getat
die daz choksilber hat:
des art ist, als ich niht enhil,
so man uf daz silber wil
vergulden, als iu wol ist kunt,
daz rot golt man da zestunt
under daz choksilber lat,
da von sin ummevarn gestat,
daz ez von natur pfliget;
daz choksilber doch gesiget
und ziuhet hin des goldes glis,
daz wirt nach im silber wis;
sin art im gar entwichet:
zehant mans denne strichet
an daz silber, da ez schol
werden rot. daz waiz ich wol
daz man im anders niht entuot
und leit ez denne in ein gluot,
als ez vor troye wart besint;
daz choksilber da verbrint
und riuchet, als diu rede sagt,
dar ez sin nature jagt,
des kan ich niht wizzen wa:
daz edel golt belibet da
in siner mugent als vor.
nu sliezzent uf der oren tor
und hoernt dise betueten!
ich glich ez zu den lueten.
ez ist zwair hande luete,
als ich mit rede beduete:
den ainen den sint tugende bi,
die andern die sint tugende vri
und nement kainr tugende war.
die tugentrichen bietent dar
ir ore, da man von tugenden list
mit tugenthafter rede: in ist
sanft gar und sint ir holt;
die gelich ich uf daz golt,
da mit man daz silber frumt
daz ez zu der wirde kumt
daz man ez guldin namt
und ez zu ritterlichem amt
nuetzet von des goldes dach.
die tugentlosen, eren swach,
ze tugende laz, zu untugenden snel,
uf daz choksilber hel
mag ich wol gelichen, die
diu valsche zunge decket: swie
si nu verjage tugende wort,
doch dringet ir gespitztes ort
mit staet durch unstaeten gruz;
daz choksilber unstaeten fluz
hat, als ich bescheide iu baz.
spraech ich daz ez waere naz
under sinem fluzze,
die luege ich danne guzze
uz mines mundes roeren.
nain, man sol von mir hoeren
war rede, tuon ich reht!
wan diu ist bi den wisen sleht.
nu merkent, tugentrichen,
wie ich wil gelichen
iwer leben uf daz golt;
da von sint gern tugenden holt
und minnet si, daz ist min rat!
swelch hertze tugende behuset hat,
daz ist untugenden gar gehaz:
nu dar! wie bewaer ich daz
mit kurtzer rede an dirre vrist?
swa ein tugentloser ist
bi vil tugenhaften,
die gern von tugende claften
aller hande taegari,
der tugentlose da bi
hebt uf sin laster snallen
und sin gufter schallen
mit worten tugentlosen,
biz er daz suezze kosen
bringet in ein summe,
daz man allumm und umme
nimt mit gelichem muot
daz arge für daz guot,
und daz gemainliche
schinet da geliche
diu boese rede und diu geslaht:
wan diu arge hat bedaht
die tugentlichen rede cluog.
iedoch wenne man do genuog
der boesen rede gesait,
zehant so kan beschaidenhait,
diu werde goltsmidinne,
in kunstrichem sinne
mit der tugende spachen
ein solch viur machen,
dar inne boesiu rede verswint
und als e diu gut schint,
mit der argen wirt vermut.
disiu rede hie betut,
daz unwernde gesiget,
des daz choksilber pfliget,
an des goldes wirde tat.
nach dirre vor rede gat
guotiu sage, der si bevaht
mit rim, als si min sin bedaht
in des hertzen slozzen;
iedoch sol unverdrozzen
min zunge lenken wilde sage
von maniger tugende bejage.
ahy! kunst und witze,
nu grifet zuo! ich sitze
in getihtes sinne.
tugende, aventuer, minne,
daz sint cleinode driu,
swer si minnet, uf min triu,
bescheidenlich, daz ist ein sit
dem aelliu saelde volget mit!
wan ez lit so groz genuht
an minne, an aventuer, an zuht,
daz da von niht ze sagen hat
einer der sich niht verstat
waz hoher eren lit an in.
het ich kunst, witz und sin
in dem hertzen min zestiur,
daz minne und aventiur
von mir würde getihtet
und tugende dar in gepflihtet
uf daz aller beste,
waer kunst in hertzen veste,
da gaeb ich guoten willen zuo!
nu sint die sinne mir ze fruo
geflogen von dem neste:
kunstlose gebreste
machet mir die slihte crump!
nu ist daz hertze mir so tump
daz ez begirdig ist dar an
daz ez uf getihtes wan
wil minne und aventuer lagen
und von in tugentlich sagen,
so ez sich best kan verstan;
des wirt aber niht getan,
ich welle urlaubes muoten
zu den wisen guoten,
zu aventuer, zu minne;
daz so min tumbe sinne
in guot han verstanden,
darumme daz si ez iht anden,
des wil ich in genade sagen;
wan ich mag niht verdagen,
ich muoz von geschihten
ein aventuer getihten.
ein herzoge was in osterrich
gesezzen, der was lobelich
und was an eren lobsam:
sin gewalt gie witen an,
wislich den bestalter.
er was an sin alter
komen mit vil eren groz;
er vorhte ser daz erben bloz
wurde daz lant osterrich:
des trurt er taegelich
und lebt in swaerm muote.
swie rich er was an guote,
so was doch sin vraeude clain;
er wart des mit im selben in ain
daz er in kurtzen vristen
dem ewangelisten
wolt ein opfer bringen.
er het auch den gedingen
daz er willeclichen sin bot
waer umb einen sun zu got,
der erbt sine gult
und vil der criege hult,
die taeglichen wuehsen groz,
ob er verfuer erbeloz.
liupolt der herzoge hiez;
alliu siniu dinch er liez
an sant johannes ane twal:
er gie da er in vant gemal
an einer steines mur.
er sprach zuo der figur:
< herre sant johannes,
vernim dins dienstmannes
gebet! darumme wil ich dich
haim suochen daz du mich
versprechest gein der trinitat,
daz der goetliche rat
mir gnade erzeige durch die dri
namen, den da wonet bi
aller mugent underbint,
umm ein reines erb kint,
daz erbe miniu lehen,
darumme sich michel vehen
hueb nach dem ende min.
got herre, hilf der herzogin
daz si nu werde swanger!>
da bi bait er niht langer,
er gie wider in sin haus;
do rust er sich mit eren uz,
als sinem adel wol gezam;
sehs ritter er do zu im nam
der besten von dem lande sin;
zu den nam er sehs juncherrelin,
edeliu kint von hoher art;
dar nach vil schier gesendet wart
nach zwelf edelen knehten,
die nach irm rehten
kunden sin mit vlizze pflegen.
zehant do gab er sinen segen
der richen herzoginne
er het mit wisem sinne
wol besetzet siniu lant.
die herzoginne er bi der hant
fuort in ir baider kamer.
er sprach:< vrawe, gammer
ze varn dise walle vart!>
do sprach diu herzoginne zart:
< herre, ez mag niht anders sin!
waer aber der gewalt min,
ir muest bi mir bliben hie!>
die vrawen er do ummevie,
er druckt si an sinen lip;
er sprach:< vil getriwes wip!
ez wirt uns guot! gehabe dich wol!>
sine saume schrine vol
goldes wurden do geladen;
man sach manic rotes mündel baden
in traehen haiz und waengel clar:
die mit der hertzoginne gar
alle gelich wainten do;
dar zuo daz hove gesinde unvro
wart und manic werder man.
sus schied der herzoge sich von dan.
hie rit der herzoge hin!
herre sant johannes, nim
in in dine huote
und fuege zu allem guote
im die vart gein ephesus
in die hauptstat, da dus
ruowen hast gezogen hin,
als ich für war bewiset bin,
in der minnern asya!
die rede ich aber laze da
und grif an daz geverte
daz wild ist und herte
von rosen an den liten;
do stunden ze wederr siten
diu rose noch die lylien.
sus reit er gegen marsilyen
zu einem wirte riche,
den hiez er kostliche
beraiten ein galin;
mit spise und mit win
uf des wilden meres fluot
daz schef er kostlichen luot.
er sprach:< her wirt, gewinnet mir
einen weisen ockerlier,
der mir daz leben kuenne bewarn,
so daz ich sicher muege gevarn
uf des wilden meres flum;
ich waer gern gein ephesum,
do sant johannes inne lit.
auch haizzet mir in kurtzer zit
beraiten nach der banier min
ain segel guot, dem roter schin
an den enden si bekant,
da durch daz drittail wis: min lant
hat ez mit erbe braht an mich!>
daz wart berait behendeclich,
als ob ez stuermen solt ein her:
sus kertens uf daz wilde mer.
ob ich nu tihten kuende,
ich sait wie die uende
daz galin brach und uebervloz!
vil manigen val und stoz
ez tuchende in den waellen nam;
von norde ein sturm wint do kam
und warf in hin gein zyzya
in daz kuencriche da.
der ockerlier do verre sach
ainen kyel, daz er des jach
im wuerde nie so richer kunt:
die marner zu derselben stunt
vast gein ein ander zugen
durch die unde, sam sie fluegen
durch des wages fluot.
der segel an demuot
was gezieret kostlich:
durch den segel gieng ein strich
des goldes auz arabi;
ietwederhalbe dem strich dri
wizze swannen swebten,
reht alsam si lebten,
in ainem velde, daz was bla,
als ez der kuenc von zyzya
von erbe fuern scholde.
gein trazya er wolde
schaffen aller hande.
nu was von tuetschem lande
ein knap von dem wapen da,
zu dem der kuenc von zyzya
sprach:< sage an, du bist wit ervarn,
du hast gebrueft in manigen scharn
vil der wapen dort und hie;
sag an, hastu gesehen ie
daz zaichen in dem segel,
daz dort des windes degel
blaget und spennet?>
da sprach der wit erkennet:
< ja, herre! in nennet iu min munt,
des banier dort her gein uns kunt,
mit worten eigenlichen:
er ist von osterrichen
ein herzoge gefuerstet;
von schanden gehuerstet
hat der wunsch sin werdes leben!
sin hant mir dick hat gegeben!>
daz duht den kuenc wunderlich;
er sprach:< ist er von osterreich
komen in min rich her,
daz was doch ie in miner ger
wie daz ich moeht in gesehen!
so wil ich hoher eren jehen,
hoeret, von dem fuersten hoch!>
den segel man do nider zoch;
für daz wintgeverte
zehant der kuenc kerte:
in ainen waidlinge er sich
do warf, zu dem von osterrich
was im gach in die galin.
er sprach:< vil lieber herre min,
sint willekomen in min rich!
sit daz ich erst versinnet mich,
so sah ich gast so gern nie!>
bi der hende er in gevie
und satzten sich uf ein plyat;
von zyzya des kuenges rat
balde komen auch dar in,
die schon mit vlizz enpfiengen in,
von osterrich diu iuncherrelin.
vil richer koepf guldin
truogens dar mit win
von kypper, von kamimin.
da vor so gieng ein ritter frum,
gestabiliert stomaticum
in einem goltvaz er truog:
er kniet für die herren cluog.
des namens so vil so ez in gezan;
umme si manigem werden man
ez her und dar geboten wart.
dar nach diu juncherrelin zart
den fuersten buten so den win
nach hoves reht: in eren schin
sach man si schon gebaren
nach mugent iren jaren,
als ich für ein warheit las.
do umme und umme getrunken was,
do sprach der heidenische kuench
von zyzya an witzen munch:
< nu sagt mir, herre, durch iwer tugent
und durch iwer ere gern mugent,
waz aventuer iuch habe getragen
her in min rich! wölt ir mirz sagen,
ich dien iu drumme die wil ich mag,
wan ich so lieben bejag
bejagt uf disem wazzer nie!>
der herzoge im do wol enpfie
die vrage und sprach:< ich wil iu sagen
waz mich hat da her getragen.
nu merket an verdriezzen,
war nach, her, si min vliezzen
und uf dem lande min riten,
daz wil ich ane biten
iu gar aigenliche sagen.
ir seht wol daz ich han getragen
die tage min untz uf daz zil;
so han ich lande, luete vil,
den gebiutet min gebot.
so hat verlihen mir min got
laider kinde dehainez:
nu fuerht ich, nu verainez
daz werde an erben:
ez muezz uf crieg bederben
nach minem tode warten.
got und den vil zarten
sant johannes ewangelist,
der der wisheit meister ist,
ir sloz und ir underbint,
die bit ich umme ain erbekint;
da von ich disen wilden fluz
fuer gern gein ephesus,
da er mit ruowe inne lit.
ich han gelauben daz mir git
got ein kindelin durch in:
darumme stat min muot da hin!
da von so waer ich gerne da!>
des antwurt im von zyzya
der kuenc und sprach an allen spot:
< mag iwer got und sin gebot
solher dinge gewaltig sin,
kan er liebiu kindelin
geben und sant johan,
so wil ich mit iu hinnen dan
varn zu der selben stat
da sin gnade ruowe hat,
und wil in ern reht als ir,
darumme daz er gebe mir
ein kindelin daz erbe mich.
swie doch vaste tail sich
der gelaube zwischen uns,
wuerd ich gewert eins suns
ald eines toehterlines,
da von wil ich mines
gelauben minnr ruochen:
ich wil in haim suochen
in iwers glauben ere!>
do want er sin kere
gein ephesus der haubtstat;
sanctum johannem er do bat
getriwelich umme ein kint.
westert ein segel wint
traip si hin gein asya:
schier rihten si sich da
zu der stat gein ephesus.
in daz gewihte gotshus
und zu dem hohen ewangeliste
si brahten in der selben vriste
grozziu opfer und rich;
da mit die prelaten sich
des guotes under wunden
die da ze den selben stunden
des stiftes pfleger waren.
goetlich sach man gebaren
die herren, da sie schieden dan.
nu wil ich sagen, ob ich kan,
wie balde die baide herren da
warn hin gein zyzya
komen in daz kuenicrich,
do sie mit liebe schieden sich.
wie nu des fuersten schaiden
waer von dem haiden,
des sag ich iu ein clain:
clainodes von gestain
ward im gegeben ane zal.
< werder fuerste schanden kal>,
sprach der kuenc agrant,
< ich wil iu geben durch daz lant
gamisen ze einem gelaiten,
der iuch vor aerbeiten
mit dem gewalt min befrit,
der iuch lat verirren nit
in dem gevert wild erkant.>
er naig dem kuenge agrant
und sait im siner gabe danc.
von im nam er sinen ganc:
mit dem alten grisen
sinem gelaiten gamisen
kert er uf des meres fluot.
die segel winde wurden guot,
so daz in schier wart erkant
pannonia, daz windisch lant,
daz an dem ostermer da sich
endet: uf dem selben strich
komen sie gevarn zuo.
ditz was eines morgens vruo,
da schiftens uz ze einer stat,
diu haizzt rumisalat,
diu an der rumanie lit.
si riten an der selben zit
durch die wuesten rumanie.
do sprach der werde vrie
zu gamis sinem gelaiten:
< wir muezzen uns arbaiten
durch ditz wilde gevilde!
ditz land ist so wilde!>
sus sahens manig aventuer,
manigen ruezzen ungehuer
biz gein bulgarie.
von dannen rait der vrie
durch ruezzen und durch niflant,
dar nach im schier wart erkant
diu ostermark rich.
sus kom er wirdeclich
gein wienne zu der herzogin.
sie lief gein im:< herre min,
seit iuch hat got mir wider gegebn>,
sprach si,< des wil ich ymmer lebn
nach sinen gnaden dester baz!>
manic stoltzer knappe do uf saz
und gewunnen richiu botenbrot;
vil liehter augen wurden rot,
diu vor vraeuden wainten,
wan sie den herren mainten
mit triwen alle gelich.
daz lant in osterrich
wart der kunft sin so vro
daz si got alle do
danchten der genaden sin
die er tet an irm herren schin,
wan er gesunt her wider kan:
des vraeut sich vrawen und man.
ir wisen, ir schuelt merken
wie got daz guot sterken
kan und daz arge linden,
daz bewaer ich mit den kinden
diu da erwarp des gotes ban
und der here sant johan,
der manic demuetig gebet
gein got durch dise fuersten tet
umm erben ir herschaft.
auch fuegt do diu gotes kraft
dem haiden durch den christen,
daz zu den selben vristen
die vrawen wurden swanger;
auch sumten sie sich niht langer
ietwedriu vrawe mit ir genist
und gelagen beide uf eine vrist,
do sie getruogen uf daz zil.
ob ich kan, für war ich wil
iu vil rehte sagen daz
diu herzoginne do genas
eines suns, den man wol
ruemen und prisen schol.
der was des libes wol gestalt,
do wart er auch des muotes balt,
beschaiden und tugenthaft
und wise gar uf ritterschaft;
zu nemend an dem lebende
er wart den gernden gebende,
da von sin lop gebluemet wart.
do sprach sin reiniu muoter zart:
< nu tauffen wir den holden
nach dem vater sin liupolden!>
der rede antwurt ir der alt,
er sprach:< der wol gestalt
ist von hohen gnaden komen,
auch han ich durch in genomen
vil wilder vert vest,
da von mich dunket daz beste
daz man in haizze wildhalm:
sein chriege in oren manigen galm
erschellet in witen richen.
sin wirde niht gelichen
nieman kan noch hie sin leben.
got selber in uns hat gegeben,
daz er uns kummer sol versteln!> doch must mans vor der muter heln wan sie daucht der name nit gut was frawen kompt in den mut den krieg lat sie durch nymant abe do von einn edel hertze habe mit in keinen krieg durch das seit das nicht wirken ist ir has ir krieg als einn sanffter dawe zuget einn selig weip billigen hat die wort vor anders sie nicht gern man sol die reinen weip gewern was sie müten werden man was sein ye tugent ere gewan der sol sie pillig lan gesigen vmb ir susses beyligen also gesieget die hertzogin sie schuff do daz ir kindelein sein wart geteuffet leupolt den namen sie in hertzen holt ye was gewesen durch iren man daz kint den namen nit gewan bis es wol kam zu seinen tagen frawe es wolt nicht lon sagen irm herren seinen vater yedoch vor so hot er
sus wart der knabe wildhelm
getauffet, als diu rede sait.
sin werdes leben wol zelait,
er wart auch tugent vil gewent.
ein meister an daz firmament
gieng und sait dem herzogen wider
daz nie ritter vor noch sider
wuerde des lop so wit erschin;
er sprach:< sin muot wirt als ein zin
daz uz dem guzze glentzet;
uf ritters schilt engentzet
wirt von im manic glavie,
diu kunst von astronomie
muoz liegen mir und venus.
den planeten nenne ich sus,
dar under sin geburt nu stat,
als mich der lauf bewiset hat
von polis - antartico
biz durch daz firmamente, do
diu constalatu inne stat
diu mich für war bewiset hat
ditz hochgebornen kindes kraft,
die des planeten geschaft
so vaste hant gesterket.>
swer ez nu gern merket,
dem seit ich aber mer da
wie do genas von zyzya
diu kuenginne zu der selben stunt,
als ich iu wil machen kunt,
eines toehterlines,
daz nie wart also phines
geborn zu der welt.
ich fuerht auch, sin engelt
noch edel und gebur!
der wunsch und diu natur
gewuerket hant so meisterlich
sin werdes bilde, also daz ich
noch nieman kan gemezzen
daz dran iht si vergezzen
so tiur so umm ein cleiniu gruz.
daz kint wart in daz bethus
getragen für appollius;
do wart sin nam verschriben sus
diu minneclich agly.
sus was diu wandels vri
an grozzer schoen zuonemende;
do wart auch ir wol gezemende
swaz si in kindes wis begie.
nu lazen wir die rede hie
beliben von der schoenen magt!
mich dunket, der vor rede sagt
ze vil, ez si verdrozzen!
hie bi lit noch beslozzen
innerhalp des mundes tuer
aventuer, die so herfuer
nemen ainen senften fluz.
der junge herzoge sus
der nam zuo an sinnen:
zuht, ere wart er minnen
in sinem hertzen sunder main;
glich dem kristallen stain
wart sin hertze uf tugenden balt,
wider der untugende kalt
reht alsam ein grunt ys.
er wart von natur wis,
daz er kand von rehter part
alle stain und auch ir art
und ir natur besunder;
der kunst wunsch da, wunder!
in sines hertzen sinnen.
die schrift ward er minnen,
dar nach tageldie vil,
baizzen, birsen, saitenspil
traib er in richer kuenft;
die besten vernuenft
gewan daz kint in sinen tagen:
tihten, singen und sagen
kund ez und wiser kuenst gnuoc;
ez wart in artibus so cluoc
und in phylosophie kunst,
daz die maister ire gunst
im gaben in dem lande.
sus wuochs er ane schande,
doch lait sin hertze jamers qual
mit grozzem sueften sunder twal,
daz er dick was unversunnen:
zeglicherwise der sunnen
dem zarten knappen lussam
ein lieht in sinem hertzen bran.
nu vraget mich der maere
wer der zunder waere
der daz lieht enzunde
daz brinnet uf von grunde
wildehelme in dem sinne!
ez tet venus, diu minne,
diu wolt in han ze dienstman;
da von si in in ir schuol nan:
sie daht in in der jugende
lern mer der tugende
denne ob er elter wuerde.
ir besem rises buerde
wart dick uf im erswungen;
sus maistert si den jungen
und kund in gaiseln, villen,
biz daz si in ir willen
wildehelmen den fuersten hoch
aller dinge hin gezoch.
si gab im sunder laugen
des nahtes für diu augen
aglyen bilde;
des wolt im werden wilde
sin hertze von der angesiht:
diu minne het mir ir pfliht
zesamen si gepflihtet,
ir netze im für gerihtet,
ir suezze im für gebrocket;
amor ir sun im locket,
biz daz ez anders niht ergie
wan daz si siu beidiu gevie
und nam si in ir vancnuste
also daz ir baider luste
wart nach ein ander grozen.
diu sueften wurden stozen
diu jungen kint ie baz und baz:
si minten und westen waz!
wie was do diu minne,
diu in ir tummen sinne
traht? diu was anders niht
wan daz vor ir angesiht
ietwederz dem andern schain.
wildehelm der knappe rain
was balder denne daz maegtin;
er gie für den vater sin,
er sprach:< herre vater liupolt
wuerd du mir ie in hertzen holt,
so verzihe mir rates niht!
mir ist vor der angesiht
ein bilde des nahtes swebende,
und si ez, vater, lebende,
so geruoch ez geben mir!
dar an gedenke ich ymmer dir;
wan ez ist so wunneclich
daz sin so ser lustet mich,
und han auch an dem wan,
sol ich sin wesen an,
daz ich geleben muege ein jar!>
diu rede was dem vater swar;
im was so zart daz juncherrelin:
< sant johannes, herre min!
wilt du mit laide gelten mir
vrauede groz, die ich von dir
und von dem rainen got habe?>
< lieber vater>, sprach der knabe,
< wilt du mich haben ze kinde,
so hilf du mir geswinde
daz mir werde daz bilde,
oder dir wirt wilde
min gebarn vroelich!>
< ey, hertzenliebes kint, nu sprich,
saehe du mit augen ie
dehein bilde dort oder hie
daz dem bilde waer gelich
darumme du hast gebeten mich,
daz tru ich dir gewinnen wol!>
< nein, vater, aller schoen ein kol
ist gein dem bilde, als mich ant!>
do wart maler vil besant,
die im do bilde entwurfen für,
ob er iender keines kuer
daz sinem bilde waer gelich;
do wart entworfen maisterlich
daz beste an alle gevaerde:
sunderbar gebaerde
ieglich bilde hat.
do sprach der knab an der stat:
< ir habt ein schoeniu bilde gemalt
und habt ser doch gevalt,
daz keines sich gelichen muege
dem schoenen bilde des gehuege
mir vor den augen wunnet.
ob niht min hertze kuennet
die vraeude als ez den augen git,
sus muoz ich haben laide zit,
die wil mir ist daz leben bi.
lieber vater, swie dem si,
so scholt du haben guoten muot!>
do daht der vater:< guotiu huot
hoert auch diner wise zuo.>
er hiez sin spat und vruo
hueten gar mit guoter pflege:
iedoch so was im allewege
vor der gesiht aglye,
diu sider sin amie
wart mit gantzer staet.
got was bi der getaet,
daz si erholt ein langiu vart
zu dem guoten sant johannes zart;
des wart ir muot also veraint
daz ietweders sander maint
in hertzen also hart
und het es also zart
daz kainer slaht schaiden
genahen moht in baiden.
swer nu wunder welle spehen,
der mag an disen knaben sehen,
den jungen hertzogen widehelmus.
der lebt in grozzer qual sus
manic lange stunde;
von des hertzen grunde
in sueften vast uf quelten:
der minne gaisel vilten
tag und naht den jungen,
biz daz si in betwungen
daz er wart für bedaehtich
und dar uf ser betraehtich
wie im daz hail geschaehe
daz er sin bilde gesaehe
nach dem sin hertze was verquoln.
er gedaht er woelt ez holn,
und west er wa er ez fuende.
der gedanc im ze aller stunde
was in dem muot niwe.
er gedaht:< uf min triwe!
min muot hat des vereinet sich,
soelt daz lant ze osterrich
mir ymmer wesen wilde,
ich kum do min bilde
ist also schone lebende
als ez mir vor ist swebende
mit liehtem anblicke:
mir ist reht als ein wicke
baidiu erbe und aigen>.
den muot er nieman zaigen
wolt, biz er sich verstuont,
also noch wise luete tuont,
was im daz beste waere:
die getriwen dienaere,
die er getriwe wiste,
die nam er zuo der vriste
hart heimlich:
< woelt ir werden rich,
so tuot daz ich iuch lere.
ich wil iuch ymmer mere
wirden uf die triwe min!>
si sprachen:< herre, was ez mag sin,
daz laisten wir biz in den tot.
swaz uns iwer vater ie gebot,
daz wart so gern nie getan.>
er hiez si stilleclichen gan
hin an der tuonawe staden
und hiez si kostlichen laden
ein schif mit vil zerunge.
< wir muzzen>, sprach der junge,
< varn ich waiz wa hin,
wan mir stat hertz und sin
nach einem zarten bilde.
irdische vraeude wilde
muoz mir sin, die wil daz ich
niht kum do min bilde mich
mit sinen worten gruezzet!
da von ir ymmer muezzet
enpfahen richiu lehen guot,
ob ir ez hainlichen tuot,
daz sin ieman werde innen.
auch haizzent uns mit sinnen
daz schif uz ruesten kuertzlich
und einen vergen, dem der strich
bekant si der tuonawe
und dem diu rehte nawe
vart nu eben si bekant!>
die diener taten daz zehant.
ey aller hertzen maisterin!
nu maht eht du der tuecke din
aber niht gelazen,
du maht dich niht gemazen,
swa du erkennest hertzen wert:
als einem vederspil daz gert
wirfestu im für daz luoder.
wie wilt du ein junges muoder
verweisen in daz ellende?
wie bistu so behende
mit diner suezzekeit gelust?
din flammen maniges hertzen brust
enzuendent mir ir suezzekeit.
ez muoz der junge herzoge leit
under lieb in hertzen tragen;
wie wilt du in so junge verjagen?
er waiz niht wie und wa er vert:
in hat din suezzekeit entwert
vater, muoter, mage, guot,
als ez noch werden mannen tuot
und vrawen, die da triwen pflegen.
din kraft kan nieman wider wegen,
swenne si nach wirde rihtet sich.
die man sint alle niht gelich,
sam sint auch die reinen wip:
der hohen minnenden hertzen lip
lebet des gedingen,
den swachen uf gelingen
stet ir hertz ze aller stunt.
den nie wart staete triwe kunt,
wie mag der ieman lieben sich?
< nim du mich, so nim ich dich,
hastu pfenninge, bist iht rich!>
ach, soeln den die sin gelich
der hertz in soelhen triwen stat
daz alles daz diu welt hat
sie moehte niht geschaiden?
und den diu minne baiden
die liebe hat verstricket,
diu hertzen so verzwicket,
versigelt und verslozzen?
die minnen este brozzen
do bluement und fruehtent,
mit suezzekeit genuehtent;
gevangen wird ir baider lip!
schriba, schriber! ymmer schrip,
swaz muege der minne gelichen,
sit si wildehelmen, den richen
jungen herzogen zart,
uf wan in schicket dise vart.
vrawe aventuer! sit daz ir welt
daz ich den künftigen helt
verweis in daz ellende,
so bietet uf die hende
und sweret mir des ainen ait,
daz mit gewalt iwer werdekait
im zallen ziten bi geste!
ich mag ez niht verziehen me:
er vert da hin so werdeclich.
verstoln hat der junge sich;
sin schif ist wol beraten.
getriwelichen baten
die diener do den fuor man
daz er die rehten nauvart dan
sie fuorte gegen ungern.
kainen fuersten jungern
du nie gefuortest mere.
dannen get unser kere
zu den valwen in thartary,
den die walachen wonent by;
dar nach in daz windisch rich
schueln wir.< nu merke mich>
sprach der wisisten ainer,
< under uns ist niender kainer
im si vil wol erkant
daz durch pannonye daz lant
die sneperge hohe nement strich;
jenhalp diu tuonawe tailet sich
in siben strangen stark
durch die nidern mark:
do rinnet si durch ein brunnech
daz wild ist und do manic tech
von grozen roren inne stet,
da durch si snelleclichen get;
biz in mare ponticum
bringet si manic wazzer frum,
der sint sehtzec nach der zal
haupt wazzer: einen val
nimt si denne in daz ostermer.>
sus furn si an alle wer
durch disiu lant, diu min munt
iu hat gekündet, wol gesunt.
ey, vaeterlicher got!
sit din gewalt und din gebot
get ueber alle sache,
so hilf auch mit gemache
wildehelm dem kinde
daz ez sin bilde vinde
nach dem ez ist gevarn uz
ze wienne uz sines vater hus
verholn und sin cleines her
die tuonawe ab untz in daz mer
gerunnen sint, als ich e sprach:
ir schif man vil dicke sach
tuchen in den wellen.
nu sahens einen snellen
kocken vor tormenya,
der wolt hin gein zyzya
dem kuenge bringen spise vrisch;
dem was gestrichen nach ein visch,
den nennet man cetum,
der was so groz, so stark, so frum,
an den jarn also alt
daz uf im worden was ein walt
von cleinen edeln risen.
mich kan diu schrift auch wisen
daz der vogel aravis
in manigen jaren het ein ris
gefuert dar, daz schone bluot,
edel aramatie guot;
des samen wart alda gerert
ain korn, daz uebet und mert
uf dem vische von jar ze jar,
biz man sach daz offenbar
was gewahsen do ein baum
hoch und truog auch einen saum
der richsten fruht der ie wart.
cetus der visch mit sneller vart
ilte nach dem kocken,
als ich e han gesprochen,
biz in daz rich ze zyzya;
durch ruowe was er gestanden da
uf einen duennen grien:
nu was daz kint von wien,
wildehelm der junge knab,
gevlozzen in die selben hab.
nu hoert aber niwe sage!
sit ich aventuer jage,
so laz ich an die hunde,
( ich main von dem munde
diu wort diu ich da tihte,
uf daz jagen rihte,)
daz diu iht abe keren
und guote sage uneren
von aventuer kuenne.
der visch was an der dunne
gestanden, daz man aigenlich
sach den hag gar wunnenclich
und den baum betellium,
der von der wurtzel an daz drum
was gemezzen nach der schrift
wol zwaintzic clafter; seht, do schift
wildehelm, der knabe vri,
gein dem hage, daz da bi
was niht verre dannen.
zu sinen dienstmannen
sprach er:< hoert, was ich iu sage!
wir suellen ruowen in dem hage
daz dort lit vor uns in dem mer!>
sus gahten si mit sneller wer
uf den visch cetum;
diu wuertze des betellium
gaben do so suzzen smac
daz gelobt wart der tac
der si wist zuo der habe.
wildehelm, der junge knabe,
der nam do guot gaum
des smackes von dem baum
und von den guoten crueten;
er sprach:< soelt ich hie trueten
min wundern schones bilde,
mir wuerde sorge wilde!>
sit man nu von huebscheit
so gern singet und seit,
so wil ich auch min tihten
uf huebsche sage rihten,
die kuendet iu min zunge.
do wildehelm der junge
uz dem schiffe sin getrat,
do sach er weder weg noch pfat
der zuo dem baum waer gewant,
da von sich sin hertze sant
nach der bluede suezzekait;
doch drang er, als diu rede sait,
durch bramen und durch dorne.
der edel hochgeborne
zu dem edeln baume gieng;
ab einem ast, der nider hieng,
brach er do der bluede vrisch.
cetus der ungehuere visch
sinen wadel ragte,
daz daz hag erwagte
und der baum aromatich,
da von dem kinde kom ein schrich
an sin hertze here;
die diener rieften sere
daz er kerte wider in.
der visch do daz gevider sin
erswanc und gie von dannen:
von sinen dienstmannen
truog er wildehelm daz kint.
von norden kom ein sturm wint
und warf die dienstherren sa
wider gein thormenia
von ir jungen herren:
des wart in vraeude verren
und ungemuete nahen!
der visch begunde gahen
gein zyzya dem riche.
nu kan ich aigenliche
niht wizzen in dem maere,
wa koemen die dienaere:
ob si ze lande nomen ker
oder ertruncken in dem mer,
daz ist mir niht kunt getan;
auch wil ich die rede lan
von in und wil iu sagen wie
ez wildehelm dem kinde ergie.
ist ieman nu der si gewesen
do er sorge umme sin genesen
hab gehabt uf den tot,
der verstat sich wol daz not
der knabe hat uf sine vart!
iedoch begieng er kindes art
von sinen tummen sinnen:
er wand er moeht entrinnen
uf des baumes gibel
des meres ungezibel,
die er do vorht baide;
er staig mit grozem laide
uf den baum geslaht,
so er hoehste maht.
als mich tet diu schrift gewis,
cetus der piscis
straich für sich durch der uende braht
des selben tages und der naht
untz an den andern morgen;
verholn und verborgen
was er des nahtes komen dar,
daz sin nieman wart gewar,
da man von zwingen schiffet an,
eben uf des kocken wan,
dem er was nach gestrichen.
er het auch sicherlichen
sich an der selben stunde
gesenket gein dem grunde
so tief, daz man niht ensach
des edeln hages risach,
das uf dem vische worden was:
man sach niht anders, als ich las
in der schrift studium,
denne den baum bethellium
und auch daz kint ze loben
uf dem baum oben,
daz aventuer het dar getragen.
nu hoert vremdiu maer sagen!
alter vater! junger christ!
wan du stark almaehtig bist,
ie wesend und an ende,
sit daz in diner hende
alles daz besunder stat
daz diu natur gewuerket hat
von diner meisterschefte,
du zwingest auch mit krefte
des firmamentes ummeswaif,
auch gat in diner maht raif
des abgrundes ende:
ach got! vor dem ellende
behuet die reinen cristenhait
und hilf auch uz der aerbait
dem jungen wildehelme,
der in jamers gelme
dich helflich an schriet!
du reiner got gedriet,
hilf im mit diner mugent
durch din niwe jugent,
da mit du hast gejünget dich!
nu was der marschalk wigrich
geriten ab twingen:
er wolt durch gelingen
baizzen an des meres stade,
ez waer sin frum oder sin schade;
do erflok sin valke da
ein wilt, daz aventuer sla
het dar gewiset.
der marschalk gepriset
der nam des baumes gaum;
er sprach:< lig ich in traum
oder rit ich wachende hie?
nu han ich doch gesehen nie
deheinen baum in dem mer!>
do rait er vaste gein der ver:
in des morgen roete
er sach in grozer noete
uf dem baume den knaben.
er sprach:< der mir wolte staben
den ait, ich swuer an ab trit
daz ich slief und wachet nit,
als ich vor gesprochen habe!>
zehant do rief in an der knabe
und sprach:< vil werder ritter guot!
durch iwern got mir helfe tuot
und auch durch iwer edelkait!>
wigrich, der helt gemait,
von sinem oersch er balde viel
und kert do in ainen kyel,
dar an er ainen waidling
vant; er entsloz die ring
da daz schiffelin ane hienc:
in die hende sin er vienc
ein ruoder und fuor gein im hin.
wildehelm gevienc den sin,
daz er ab dem baume clam,
do der waidling gein im swam
durch des meres swellen;
den jungen knaben snellen
enpfie der marschalk wigrich
ab dem baum minnenclich
zuo im in das schiffelin.
er sprach:< ich schol dem herren min
dich bringen für ein riches wilt,
von dir gerichet wirt min schilt!>
do diu rede wart getan
und daz schif begunde gan
gein dem lande wider,
do het der visch sich nider
gesenket zu dem grunde,
als got des lebens gunde
wildehelm dem kinde rich.
do sach der marschalk hinder sich
und wolt wunder kunden,
do was der baum verswunden,
wan der visch sich under
gelazen het; daz wunder
duht den marschalk wigrich
vremde und wunderlich
und der lobliche funt!
er schiffet uz und saz ze stunt
ze orse ane biten;
snel was sin riten
gein der burge ze twingen:
er begunde hohe singen
mit vraeuden sunder laides pfliht.
noch han ich iu gesaget niht
von der selben veste:
ez was ein burg diu beste
diu iender lag in zyzya;
mit hause was auch staete da
der riche kuenc agrant.
auch tet diu rede mir bekant
von der selben veste me.
ez gieng ein tieffer witer se
umme den berg enmitten;
wenne ein man geritten
wol het einr mile breit,
so was er, als diu rede seit,
erste komen an den se.
des berges was dennoch me
oberhalb dem sewe;
eines visches chewe
was des sewes bruggen tor.
dennoch ueber sich enbor
was ein rast uf twingen:
dem da mit stuermen gelingen
scholt der bedorft hailes wol!
uf der burg ein zimmol
von ere was gegozzen:
waer niht diu rede verdrozzen,
so waer da von ze sagen vil.
iedoch ich iu betueten wil
waz der zimmol da fuer truog.
swenne man dar an gesluog,
so wart der gal und der doz
also wit und also groz
daz in zwelf miln durch daz lant
wart al der heidenschaft bekant
daz da von gesten schaedelich
hueb ein partiern sich
von urliuges vraise.
hie mit uz dem gelaise
ziuh ich des getihtes wagen
und wil iu von dem knaben sagen
den der marschalk wigrich
vant so reht wunderlich.
uf siner vart er balde gaht,
wigrich der wol bedaht,
und wolt dem kuenge uf twingen
den jungen knaben bringen
den er do vant so wunderlich
er sprach:< sit ich versinnet mich,
dest me denne fuemfzic jar,
daz wunder nie so offenbar
daz mer uns hie beschainet:
swaz unser got joch mainet,
do wart uns von nie mer kunt
richer gabe und schoener funt
denne ich hie einen funden han;
des wil ich ymmer mer bestan
in vraeuden richem muote!>
wildehelm der guote
begunde in vragen maere
wa er landes waere
oder war er mit im wolde.
< ich getruwe ich holde
agrant dem kuenge mich
mit dir> sprach er wigrich;
< der ist ein haiden wit erkant;
zyzya ditz lant
ist genennet, da wir inne sint.>
< lieber herre>, sprach daz kint,
< sint ir auch ein haiden?>
< ja>, sprach der wol beschaiden,
< liebes kint, wis sorgen an!
dich schol der kuenc ze kinde han:
er hat ein luestig toehterlin;
sich! daz schol din swester sin!>
< o we!> gedaht wildehelmus,
< got herre, gienge aber ez alsus
daz ich fuende daz bilde mein,
so woelt ich vraeuden richer sin
denne ob ich wear in osterrich
herzoge gewaltic, lobelich
uf mines vater aigen!
du scholt auch nieman zaigen
dinen namen, dine sippe.
den luten du zerkennen gippe
du sist genennet rial!>
sus wart in sines sinnes wal
manic fuerbetraehtikeit
bedaht, als ez diu rede seit,
waz im zem besten kaeme.
sus wart daz kint genaeme
uf twingen braht dem kuenge fuer.
wigrich sprach:< herre min, ich spuer:
gesaehe du ie schoener kint?
sit ich mich han recht versint,
ze soelhen maeren ich nie kam!>
do sprach der kuenc:< nu sage an
wannen ez dir bekaem!
ist daz du ez ieman naem
durch sines libes wolgestalt,
fuer war! dich strafet min gewalt,
daz du sin kumst in riwe.>
< herre, uf mine triwe!>
sprach der marschalk wigrich,
< apollius der hat dich
beraten gnaedeclich:
ditz schoene kindel rich
vand ich, uf min sicherhait,
da ich hiut baizzen rait
mit minem habch an daz mer.
bi apollius ich swer
daz ich vor nie han gesehen
deheinen baum, des muoz ich jehen,
in dem mer so verre.
min hertzen lieber herre,
vernemt aventuere cluog!
ein baum der aromatic truog,
den vant ich bi der morgen zit
stan wol rosse laufes wit
in dem mer hin von dem stade;
dar uf saz daz kint gerade,
und do ez mir so wol geviel,
ich kerte do in einen kiel
und nam ez von dem baume.
ich enwaiz ob ich in traume
da zu der aventuere kam:
do ich die widervart genam
und vaste gein dem stade lant,
der baum do hinder mir verswant:
daz ich ein zwil sin niender kos,
daz hab ich fuer ein wunder groz!
alsus ich disen knaben vant.>
do sprach der kuenc agrant:
< sage an, hastu war gesait?>
< ja, herre, uf minen ait!
ich wil iu sagen kain luege,
des sit sicher! swa ich muege,
ich wil mit der warheit varn
und wil mich kainer luege enbarn,
diu gein iu mich unere!
ditz schoene kindel here
vand ich uf einem baum lant,
der auch do neben mir verswant,
do mir dar ab wart der knabe.
fuer ein wunder ich daz habe
daz er nit in dem mere verdarp:
din grozes opfer daz erwarp
gein appollius dem got.>
diu rede den knaben duht ein spot;
iedoch do swaig er stille,
wan ez was sin wille
daz ez der kuenc ze hail im nan.
do die rede het getan
der werde marschalk wigrich,
do sprach der kuenc:< sider mich
beraten hat appolle,
so schol der knab mit volle
erzogen werden alsam min kint:
was der minen lehen sint,
diu schol er lihen nach mir.
liebes kint, diu gib ich dir
durch appolius den got.>
< der lone iu durch sin gebot,>
sprach der junge rial
< und aeller saelden wal!
ir habt hie ze stunden
an mir vil armen funden
also kuenclich getan
daz iuch sin wol geniezzen lan
schol der got appollius!>
do disiu rede ergieng alsus
und aller hande wort getriben,
zehant versigelt und geschriben
wurden ane flehen
swaz der kuenc manlehen
het in alle des riches strich:
diu solte alle aigenlich
ryale nach des kuenges leben
lihen, swem er wolte geben.
zehant do dirre junge knabe
kom in so fuernam habe
und im ergie so erlich,
do wart er vaste senende sich
nach sines bildes angesiht:
des enhet er dennoch niht
gesehen, als diu rede sait.
under des het angelait
sich diu wandels vrie,
diu minnenclich aglye
in diu allerbesten claider:
tuoches, goldes, baider
lag an ir ain richiu habe.
si gie die rihte da der knabe
saz bi ir lieben vaeterlin.
si sprach:< zarter buole min!
schoener gar mit vollen!
du solt mir und appollen
mit vlizze willekomen sin!>
< gnade>, sprach er,< swesterlin!>
und naig ir uf die fuezze:
ir anplik der suezze
sanc an sines hertzen grunt.
also besaz da zestunt
sin schoen ir hertze luter:
do het er sie noch truter
danne sin hochgebornes leben.
ir ietweders kunde geben
dem andern hochgemuete.
in minne gernder guete
diu augen do beschainden
daz diu hertze mainden
ein ander ane chunder;
der suezzen blicke ein wunder
wurden do geschozzen.
diu zit was unverdrozzen
sicherlich in baiden.
diu minne sunder schaiden
ir hertze do zesamen war
also crefticlichen gar
daz ain ewig vriuntschaft
an in wuohs mit wernder kraft.
nu lazen wir die rede hie
und sagen wie liupolt enpfie
jamer und sin gesinde
nach wildehelme sinem kinde,
da er daz also fruo verlos!
do wart der jamer also groz
sinem hertzen inne
daz er verlos die sinne
und nit guoter witze pflac;
baidiu naht und tac
was da niht wan jamer charn.
der boten hiez er vil uz varn
nach im in aelliu kuencrich,
daz sin suohten endelich,
ob in ieman het verstoln.
der fuerste sprach er woelt in holn
mit gewalticlicher hant:
des wart in aelliu rich gesant,
in fremdiu land, in kunden;
iedoch wart er niht funden,
wan er was in der haiden lant
gewaltic unde wit erkant
in dem lande ze zyzya:
man bot im vil der eren da
und was im fuer den kuenc holt.
darumme weste niht liupolt,
der fuerste uz osterlanden:
ez het mit strengen banden
gebunden in der kummer;
daz sin sun so tummer
was so fruo von im gevarn,
des muost er hochgemuete sparn
und jamer taegelichen zern.
man sach in vil der traeher rern
in grozes jamers urhab.
iedoch er ez got ergab;
da er reht daz erkos
daz maenglich verlos
sin suochen, swa er kert,
do sprach der fuerst gehert:
< got herre! nu si dir min leben
und min liebes kint gegeben!
und swaz ich vraeuden scholte han,
der wil ich ymmer wesen an.
sit mir nit vraeuden ist beschert,
so wil ich uf der duerren gert
mit der turteltuben
truren und ruowen.>
hie mit geswigen si der sage
von der jaemerlichen clage.
ich wil von grozer triwe
kluoge rede niwe
velden und visieren,
bluemen und florieren
mit wilder rede spruechen,
die sunder valsches bruechen
sich ze rimen sliezzen.
swen nu niht verdriezzen
der rede welle, der biete dar
sin or, so wirt er gewar
des siten dirre welde,
und waz diu vaige melde
liebes mag entrennen,
daz git mir zerkennen
agly und ryal,
die ze twingen uf dem sal
vriuntlich kinthait spilten.
ir augen blicke zilten
ze hertzen mit ir zwincken,
daz der strale zincken
die minne wunden machten wit.
swa in werden moht diu zit
hainlich und verholn,
so ward ein suzzer kus verstoln
von in, der sich nahe twang,
stille daz er niht erclang,
durch daz sin nieman wuerd gewar.
sus slaichtens ein ander dar
die kuesse in ir muendel.
zehant der minne ein zuendel
ir hertze do enbrande:
diu stunde was in ande
swenne sie einander sahen niht.
da bi diu guote rede giht
daz manic suezziu minne rede
zu den hertzen die pfede
wanten suezzecliche.
mit warheit ich daz spriche
daz daz hertze min bechort
daz diu zunge suezziu wort
da von ze rimen flaehte
und diu so wol fuerbraehte
daz mich die maister pristen.
nu hant vor mir die wisten
den kern geloeset uz den vesen,
des muoz ich uz den haelmen lesen
min tihten als ein stupfelman,
der blueglich nach hin slichen kan,
swaz in da spruech entrise,
daz min zunge unwise
samen und fuege.
kuend ich rimen cluege,
die wolt ich gerne schriben.
nu wil min zunge liben,
diu hinket und ist da bi laz:
so ist ot mir des sinnes vaz
der vremden funde niwe
die zu so grozzer triwe
fuegen und gezemen;
doch kan ich ez niht benemen
minen tummen sinnen,
ich muezz von den minnen
sprechen die tumplich
augten kintlichen sich.
ze twingen uf der veste
diu stunde was diu beste
swenne si sich verainten!
daz ir hertze mainten
vriuntlich von dem grunde,
daz kunden mit dem munde
gesagen niht die jungen;
da von wart von ir zungen
vil ueppiclich rede getan,
der wil ich iuch wizzen lan,
ob ir ez von mir hoeren went.
rial sprach:< min hertze sent
in ainer grozen minne sich.>
agly sprach:< bewise mich,
lieber buol, waz minne si!
sag an, ist si den liuten bi
oder ist si wilde?
wie ist gestalt ir bilde?
fliugt si oder kan si gan?
ist si wip oder man?
wa ist si gesezzen?
ist si iht guot zu ezzen?
birt si baum oder erden fruht?
hertzen liep, durch din zuht
sage mir, waz ist minne:
ez wundert mine sinne!>
rial sprach:< des enwaiz ich niht,
iedoch also min hertze giht
sie krenck und gebe sterke:
hie bi ich bruef und merke,
si fuegt lieb und lait.
so ist mir dicke vor gesait
daz sueze si diu minne
und daz si vil gewinne
den geb die si trueten;
het ich si von den lueten
da ich mich chrieges schamte niht,
fuer war, waz man ir guotes giht,
daz mueste si erzeigen mir!
doch waen ich, swesterlin, daz dir
won diu suezze minne bi:
du bist so gar wandels vri
und suezes in den augen
und in dem hertzen taugen
taegeliche niwe.
du hast niht rehter triwe
daz du mir vor die minne stilst
und so heinlichen hilst
daz du si teilest niht mit mir.
ich taet ez sicherlichen niht dir,
und het ich minne vier,
sich! der gaeb ich schier
dir zuo dinem tail dri.>
do sprach diu magt agly:
< gihstu, daz ich minne habe?>
< ja!> sprach der edel knabe,
< ich waiz ez wol, si ist dir bi!>
< so luoge reht, wa si si,
und nim si selbe ane biten!>
ryal sprach mit tummen siten:
< du hast si mir verborgen vor,
swie hertzenlich ich ir bekor,
so wilt du mich ir ane lan!>
agly sprach:< für war, ich han
niender sloz, ich welle ez dir
entsliezzen, daz gelaube mir,
swa du die minne vindest,
daz du dihr underwindest!>
ryal sprach:< diu rede din
moehte bezzer niht gesin.
het ot ich die sinne
daz ich die suezzen minne
bi dir vinden kuende
in dines hertzen grunde,
do mag si wol toussen!
uz dinen augen louzzen
sih ich si, des mich dunket.
si brinnet und funket
uz dinem aneblicke.
ir scharpfes ort mich dicke
uf min sendes hertze stiht.>
agly sprach:< nu kan ich niht
dir kain bezzers für gezeln;
ich laz dich tailn und weln
und lebe auch gern wie dich luste:
dunke dich daz mir die bruste
diu suezze minne ziere
und uz den augen liere,
so tuo also, dunk ez dich guot:
du scholt der minne hochgemuot
smuetzern und lucken,
ob si iht welle flucken
dir zehant uz minen
vinen aeugelinen,
dar uz du sihst luehten sie.>
ryal do niht lenger lie:
er nam einen apfel rot,
gein ir augen er in bot,
er locket und smuetzert;
diu suzze minne luetzert
schimpflich gein dem luoder.
agly und ir bruoder
triben solher tumpheit vil,
der ich nu geswigen wil
und an den rehten ernst treten.
minne und natur hant mich gebeten
ich suelle gar vlizzeclichen sagen
von den kuensten die sie tragen.
nu dar! swes hertze hugende
minne, aventuer, tugende
von natur truete
und boese rede vernuete,
der biet her daz or sin,
so hoert er die zungen min
visieren uf der tugent slat,
als natur mich gebeten hat
und auch diu minne andaehtic.
si baidiu sint so maehtic
daz wol von in ze sagen ist;
so clag ich aber daz gebrist
der kunst mir, als ich e sprach
iedoch ich in dem sinne sach
wie diu suezze minne hie
mit der natur ze rate gie
in maniger fürbedaehtikeit,
wie den kinden abgeleit
der strengen minne buerde
und wie in ginret wuerde
naturlich minne geraete
mit rehter minne taete
die noch die suezzen minne frumt.
swa man zum liebem wibe kumt
und auch daz wip zu liebem man,
der werdes lon verdienen kan,
da wirt diu suezze minne gezert
minnenclichen. daz gevert
was den kinden unbekant;
da von sich ir hertze sant
nach der minne lust zart.
der vraeuden wurtzgart
bar niht wan unmuot;
mit lust der suezzen minne bluot
het ir samen gerert
disen kinden gehert
in hertzen und in sinnen:
diu craft der suezzen minnen
behuob natuerlich die wal.
agly und ryal
die lebten in ir andaht,
biz ez diu minne dar zu braht
daz ir gemuete wart bewegt
und sich diu nature regt
liplich in dem sinne
nach naturlicher minne.
tuot uf die orn guoten,
tugentlich gemuoten,
gestalten zu der minne,
erwelten an dem sinne,
gepristen von ursprunge!
vernemt, ob min zunge
kain aventuer betiht
diu mich wise und riht
ze vraeuden und ze tagaldi!
ryal und agly
die lebten fuer sich nach ir sit:
der vil suezzen minne trit
banten in die sinne.
auch was natuerlich minne
in vremde von ir kinthait,
biz natur und minne gerait
ir tage dar biz uf daz zil
daz natuerlich minne spil
in mueglich was ze spilen.
diu suezze minne in zilen
natuerlich wart die rehten trift;
des wart ir vraeude ie so geschift
mit jamer an verlust zain.
eines tages si in ain
gesazen uf dem palas,
do in mit rede sanfte was
von der minne getat.
agrant der kuenc hat
gelait an ain lun sich:
er lusent ob si schaedelich
kain kunst woelten zaigen.
ach, owe der vaigen
melde, diu sich nie verbarg,
diu da ir baider hertzen sarg
mit jamer kunde fuellen!
waer si in ainer zuellen
ertrunken, daz waer ane clage,
als iu beschainet hie min sage.
swer nu si der welt kint
und dem diu minne ir underbint
ie gelait an siniu lid,
der volge disem rate mid
den ich den wil raten
die muot und sinne ie haten
gewendet an die minne:
die decken wol mit sinne
ir trutschaft vor melde.
so listig ist diu welde
daz man wol vor ir hueten mac.
agrant der kuenc lac
an sin lun und hort
daz ryal so suezziu wort
retd gein der tohter sin.
er sprach:< liebes buellin!
hastu iht versinnet dich,
als ich han versinnet mich,
wa von diu liebe muege komen?
der ich war han genomen
an minem lieben vaeterlin
und auch an der kuengin:
die sint ein ander also holt,
ich waen si der minnen solt
zu einander hat gepfliht,
und waen ez si von der geschiht
daz si alle naht naehticlich
sich zu ein ander minneclich
nacket an ein bette legent;
swes si da mit werken pflegent,
daz liebt in leben und lip.
sich! wa von haizzet si ein wip
und man dich nennet ein magt,
und daz si doch din bilde tragt?
si ist geschaffen reht als du:
benamen daz muoz wesen nu
von etlicher tat
die man an dem bett begat!>
agrant der kuenc hort
dise rede und disiu wort
und las si eben in sin ore.
do sprach aber der tore
zu siner trut amye:
< liebes liep aglye!
gehertiu wandels vrie!
wellen wir ein ander bie
nackent hint ze naht ligen?>
aglye sprach:< dir wirt verzigen
nihtes, als ich dir gehiez!>
so clain wart nie mer griez,
ez wuerde ryales lait
noch clainr und sin vraeude brait
die er do het gevangen.
da wart ein kus enpfangen
an ir baider muendel.
do wart reht als ein zundel
diu minne sunder smertzen
enpfieng in baiden hertzen
ein viur, daz in do braht
trutschaft: in andaht
nach der minne geslaht
vraeut er sich der naht
daz si mit minnen solden
noch mer einander holden.
zehant do disiu red erkant
wart dem kuenge agrant
von den kinden heren,
do begunde er keren
hin an die kuenginne.
er sprach:< vrawe, diu minne
diu fueget uns unguot,
und hab wir niht in huot
aglyen vor ryalen.
ich han sunder twalen
gehoeret solhe trutschaft,
ez wil der suezzen minne kraft
hint zehant an in gesigen:
si wellent bi einander ligen,
und welle wirz niht under sehen!>
< naina! daz la niht geschehen!>
sprach diu alt kuengin,
< unser schoenes toehterlin
ist edel von geslaeht
und rich an guotes maeht;
so waistu niht von welher habe
ist geborn dirre knabe
oder wie ez umme sin adel stat.>
er sprach:< du gib nu dinen rat
wie wirz erlich bewarn:
ez ist also umme in gevarn
daz wir sin mit eren abe
niht muegen komen; da von habe
unser tohter guot
in also guoter huot,
also daz si hie noch dort
zu einander nymmer wort
gesprechen fuer die stunde nu.>
o we! do wart des jamers dru
den kinden fuer gerihtet,
davon min zunge tihtet
nu niht denne von bitterkait,
diu vor ir rede lait
zu hoher vraeude sinne.
diu alt kuenginne
diu huot ir schoenen toehterlin
daz ryal der buole sin
niht moht zuo siner rede komen:
des ward in vraeuden vil benomen.
< geheret minne, nu rate zuo!
der natur helfe tuo,
wan si ir muotet hin zu dir!
ir ist gewert ir wille, ir gir
die si gefueget hat;
nu hilf und rat
mit diner suezzen maisterschaft,
also daz der natur kraft
iht dorre zwischen disen zwain,
die trutschaft komen ueber ain
also vriuntlichen sint!
ich main aglyen daz kint
und ryalen den jungen:
die sint nu gedrungen
mit huot von einander hin!>
< dar uf kan ich ainen sin>,
sprach diu minne wise,
< daz hainlich und lise
kuendent mine boten dar
beidiu ir hertz, ir willen gar
und wie ir gemuete stat!>
< triun! daz ist ein guot rat,
den schol diu natur han fuer guot!>
auch was des suezzen mayen bluot
zu der selben zit so stark
daz sich in vollen niht verbark
dehainer slaht bluome:
er bluot in gantzem ruome.
waz ist nu der jungen sit,
dem si staete volgent mit,
so daz gevilde der maye
claidet maniger laye
baidiu berge und tal,
und der clainen vogel schal
sich maniger lay lat hoern
in der tolden choern
oben uf den baumen,
und der blan wirt daumen
von suezzen mayen tawen?
so sint gesit die vrawen,
junge man und maide,
daz si sunder laide
ze velde hin mit schallen
gant in die bluomen vallen:
daz ist ir tagari.
ryal und agly
in ir huot kerten uz
in des suezzen mayen hus,
ich main den hag vor twingen,
dar inne man horte clingen
der clainen vogel gedoene;
auch was der blan gar schoene
der vor dem hage bluomen bar;
dar uf kerten gemain dar
des kuenges hof gesinde.
aglyen dem kinde
was groezziu huot gesetzet:
des ward im vraeude geletzet
mit jamer in sines hertzen sal.
iedoch do man warf uz den bal
und er ir ainem in die hant
wart, so tet ez sa bekant
dem andern sinen holden gruoz:
reht alsam ein stumme muoz
betueten, der niht sprechen kan,
sust si ir trutschaft uf dem blan
kunten mit dem balle,
der mit manigem schalle
geworfen wart her und dan.
noch dorret der nature stan;
in welle denne erluehten
diu minne und auch erfuehten
die habe da er inne stat,
so fulet er: daz ist kain rat.
er wiser, niht er tummer,
der sinen vriunt in kummer
ane schaden buezze!
sam tet diu minne suezze,
an die diu nature gert
helf: der wart si gewert
an der selben stunde.
mit ainem cluogen funde
was berait diu minne
und gab do ze sinne
aglyen und ryal,
so si wuerfen den bal
einander, als si staete triben,
daz si dar in brieve schriben
und si dar inne vernaten,
da mit si baidiu taten
ein ander kunt ir wille gunst;
daz was ein hovelichiu kunst,
die diu minne fuogt alsus:
amor und venus
durch die natur taten daz.
nu lat iu sagen fuerbaz
wie ryal in dem balle sin
vermachet het ein brievelin;
den hielt er nach des buoches sage,
biz daz si an ainem tage
zevelde ballen giengen.
zehant si do anviengen
mit einander werfen den bal;
do warf der junge ryal
sinen bal aglyen:
die reinen wandels vrien
duht der bal also gemait
daz si in in den buosen lait
und warf im wider irn bal.
da mit triben si iren schal,
biz daz diu tugentlich
kom an ir hainlich,
und si an irem balle vant
geschriben daz si in uf trant:
do lag der brief dar inne
dar an von holder minne
guetiu red geschriben was.
ich sage iu, welt ir hoern daz:
< liebes liep an ende!
wind uf mich mit der hende>
also redet daz brievelin,
< und la mich dir machen schin
mines herren kummer!
er sender und er tummer
enbiut dir sinen werden gruoz,
wan er dich in hertzen muoz
haben wert, niht smaehe:
lieb, e er dich iht saehe,
baidiu vor und nu
sin aller liebstez liep bist du:
und bit dich, aeller saelden schrin,
daz du den guoten willen sin
habest fuer diu werch verguot:
sin wille dir vil dienstes tuot
und wil auch flizzich sin dar zuo
daz er staeticlichen tuo
swaz dinen hulden wol behage.
an siner stat ich dir daz sage
daz sin vraeude swint
und sich sin hertze pint,
sit sich daz gefuogt
daz diu melde ruogt
die trutschaft zwischen dir und im.
im lieber denne liep, vernim
sin botschaft vil eben:
ob liep dir si sin leben,
so schrib etwaz hin wider,
da von sin jamer lige nider
den er nach dir lidet,
sit daz er vraeude midet
nach dinen suezzen worten.
sliuz uf des hertzen porten,
dar an er lange bozzet,
vil manic suefte stozzet,
daz man ez hoert berait!
din lip, der vil gemait,
schol an im meren sin zuht:
vil rainiu kueschiu wibes fruht
behus in dines hertzen sedel
und schrib an ain claine zedel,
daz er enpfahe trost von dir;
damit gib ein urlaup mir!>
aglye dem geliche tet
als dem sin vriunt vriuntlicher bet
muotet vriuntliche:
dem tet si wol geliche.
do si daz brievelin gelas,
diu rede ir anminne was,
die si dar an geschriben vant;
iesa mit ir selbes hant
schraip si ein brievelin hin dan:
was da waer geschriben an,
daz wil ich iu machen kunt.
vil suezzer wort ir suezzer munt
suezzeclich tihte;
do si den brief gerihte,
si naet in wider in den bal;
der wart dem jungen ryal
geworfen dar an ainem tage.
do kert er nach des buoches sage
da sin haimliche was;
den bal entwand er und las
den brief gar vraeuden an;
den het diu wolgetan
vol als suezer rede geschriben
da von im kummer wart vertriben
und alle sin swaer gar zergienc.
nu hoert wie der brief an vienc:
< ryal! ich brievel bin her
gesendet und bin des wer
daz diu rein aglye
mit willen din amye
wil vor allen mannen sin.
hastu deheinr slahte pin,
daz ist ir lait von hertzen,
und moeht si von smertzen
dich bringen und von noeten;
soelt man si darumme toeten,
si woelt ez dannoch wagen!
von vriunden, von magen
wolt si sich lieber schaiden,
denne daz si dich in laiden
liezze, wa ez an si gezuege.
du scholt auch wizzen, wa si muege,
si lebe in dinem muote.
swie michel si diu huote
die zwischen iu diu melde frumt,
ir wille, ir hertze nymmer kumt
mit andaht von dem dinen
und wil auch ymmer schinen
verrer under allen dinen geboten
denne under den haidengoten,
swie vil daz si genaden hant.
ir muot und ir gedank stant
anders niht wan wie si dir
gelebe nach dines hertzen gir
und vraeude dir muege gefuegen:
des la du dich genuegen
und hab den willen und den muot
von ir fuer diu werck verguot,
biz daz diu werk so guot
ergangen nach dem muot
der kain trutschaft dir versait!
da von lazz diniu lait
und dinen kummerlichen dol!
ez mag sich noch gefuegen wol
daz dines hertzen wille ergat.>
da mit geswaig daz brievelat
der rede die ez het getriben,
wan niht me was dar an geschriben.
wart kain hertz ie so fruot,
so vrie und so hochgemuot,
als ryals hertze was,
do er daz brievelin gelas
daz im aglye
sant, sin amye,
suezzer wort vol geschriben?
er gedaht:< ob nu beliben
ungedanket disiu wort
diu ich von disem brieve hort
und von der rainen jungen,
so soelt mir die zungen
erlemen wol paralisis!
und waer mir daz hertz unwis,
sit sich diu raine hat enbart
gein mir so suezzer wort zart?
uz minem willen niht ein har!
awe zarter maister clar,
genender strazburger,
goetfrid ein guot tihter!
het ich die sinne din,
untz ich der vrawen min
gesait danck an dirre stunt
der suezzen wort diu ir munt
mir sant an einem brief geschriben!
doch wil ich ir mit engen siben
ze dienst min getihte reden,
swa diu wort grob keden,
daz die bliben in dem sibe.
sid ich nu gern rain schribe,
dar zuo mir, minne, stiure gip!
wirt ez ze grob durch daz sip,
ich riter ez durch den buetel.
so liep ist mir min truetel
daz ich im gern saite danc
daz miniu lait sint worden cranc
und mir ist jamers vil vertriben.>
damit wart der brief geschriben
und aber in den bal genaet:
der wart geworfen mit getaet
in schimpfe dar der vrien,
siner trut amyen.
zehant diu wandels vrie,
diu schoene aglye
kert an ir taugen;
den bal sunder laugen
entrante si und nam daz brievelin
daz genaet was dar in.
si wand ez uf und las;
des brieves erstiu rede was:
< ach, goetinne mines libes,
reiniu fruht eines wibes,
bezzer vil danne alles guot!
din kueschez hertz, din staeter muot
hat miniu lait gemachet krank.
gnad, vrawe! kuend ich dank
nach dankes lone dir gegeben,
dafuer so woelt ich niht leben
als persian, der was
herre ueber alles kaukasas,
daz gebirge guldin.
hertzentrut dem hertzen min,
intriu clare in minen
augen sich ich dinen
lip gepolierten.
den anplich din den zierten
der tag und die planeten,
die vil unmuozze heten
biz daz du kaem ze fruht,
und in dich vil genuht
gegozzen von der gotes mugent:
zuht, mazz, scham, kuesche, tugent
habent dinen lip gepflantzt,
da von din lop so glantzt
neben dem gestirne!>
< die rede ich gern erkirne
die ich zu dinem lob rede:
din hertze ist volle stede
eren sunder kunterfait!
des si dem got danc gesait
der mit vlizze dinen
lip so reht finen
gepflantzet nach dem wunsch hat!
des selben gotes mugent rat
helf auch mir, daz ich gewert
werd an dir des min hertze gert
nach siner girde, daz wir erstreben,
daz wir ewiclichen leben
und die vraeude an ende haben!>
nu was auch nimer buchstaben
geschriben an das pirmit
die fuerbaz saiten ir.
swer nu prueven und spehen
ze reht kan, der mag wol sehen
daz liep gat nach laide
und lait nach liebe, diu baide.
daz geschach auch disen zwain
die trutschaft warn ueber ain
komen nach der minne rat.
da zwischen fuogt sich von getat
daz dem kuenge walwan
wart in frigia kunt getan
daz nie prislicher magt
in dirre welt nie betagt,
diu vrier waer vor wandel:
reht alsam der mandel
ist under siner schelen wiz,
sus gaben ir waengel wizen gliz
durch duenne roetin huelse:
er waer wol ein uelse,
dem si wage waere,
er waer vraeuden baere
und da bi aller sorgen an.
und do der kuenc walwan
vernam daz lop so vrie,
der besten ritter drie
besant er die er mohte han;
er sprach:< mir ist kunt getan
riches lop von ainer magt;
ist daz ez iu wol behagt,
so schuelt ir riten da hin;
zu ir stat mir wol der sin.
min hertz ir vriuntlich wont bi.>
die ritter sprachen alle dri:
< herre! gebent uns des antwurt:
wannan ist si von geburt?
daz lazet ir uns wizzen sa!>
er sprach:< von zyzya
ist geborn diu vrie;
si haizzet aglye
von der schoene die si hat.>
die ritter sprachen:< unser rat
schol mit helfe sin da bi!>
si namen urlaup alle dri;
si riten hin gein zyzya.
ich lengt wol die rede da
von wort ze wort allumme,
so wil ich ze ainer summe
machen manig umme sage:
sich gefuogt an ainem tage
ze twingen uf der veste
daz die vremden geste
die rede ot alles fuer sich triben
biz daz versigelt und verschriben
wart nach haidnischem sit
daz staetlich an abtrit
solt sin aglye
kuenc walwans amye.
nu dar fuerbaz triben wirz.
die sinne wilder denne ein hirz
wurden den gelieben:
ir hertze mohten clieben
von des grozen laides kraft,
daz si die gemahelschaft
vernamen diu da was geschehen.
wurden si vor ie vro gesehen,
daz wart da umme gekeret:
vil trahen wart gereret,
die von dem hertzen komen.
urlaup die ritter nomen
und riten gein frigia:
ein stat, diu hiez sinica,
da funden si walwane,
den kuenc valsches ane,
und saiten im diu maere
daz sin gemahel waere
des kuenges kint von zyzya.
zehant der kuenc von frigia
wart an vraeuden dihen.
er sprach:< nu wil ich lihen
und da bi geben ritterlich
allen den die wellent sich
ziehen in die werdikait
diu weltlich ere machet brait,
ich main ritters orden:
swer den wil uf sich horden,
den wil ich gerne stiuren!>
zehant man manigen tiuren
edeln kneht sach an in varn,
die des guotes warn arn
und doch gern heten pris;
der samenet do der kuenc wis
fuenf hundert und viere,
die ritterliche ziere
enpfahen wolten sunder nit
zu des kuenges hohzit
in dem lande ze zyzya.
auch was groz unmuozze da
von goltsmiden und snidaern,
die di ritter maern
uz rusten herlich.
diu kost wart do rich,
wan si mit eren wolde han
von frigia der kuenc walwan
zu siner brutlauft
der tiuren ritterschaft!
do disiu samenunge
dar kom, als min zunge
hat gesait und sagen wil,
dar kom auch herscheft vil
durch des kuenges ere:
der wart ie mer und mere
von heidnischen herren,
die dar von landen verren
warn williclich gevarn.
der kuenc sich an alles sparn
rihte hin gein zyzya;
auch sumt er sich niht langer da,
als uns diu guot rede sait:
eins tages fruo er dannen rait,
wan in die minne jaget:
aglyen die maget
het er gesehen gerne.
des andahtes sterne
wiset in die straze.
sus gaht er ane maze
gein twingen, als ich vant geschriben;
diu oersch wurden ueber triben
tag und naht fuer sich dar.
vil manic ritter schanden bar
lag an dem vierzehenden tage
fruo ze twingen an dem hage
in des liehten mayen zier.
durch die bluomen diu rivier
ruschten und clungen;
die clainen vogel sungen
rilich in der schawe;
auch was der plan mit tawe
begozzen und die bluomen zart.
dar in manic rich gezelt wart
zerspant und huetten sidin;
stain und bluomen wider schin
gaben von dem golde;
dar uz manic krisolde
von den gezelten lierten;
helme gezimierten
wurden gestacht fuer diu gezelt:
so rich bedeckt wart daz velt.
sus lagen si die selben naht
biz morgen daz der vogelin braht
wart sich da lutbaeren.
die werden schanden laeren
erwelten zu den swerten,
die ritters namen gerten
und sin auch wirdig waren,
die sach man da mit claren
gebaerden in den bluomen,
geclaidet mit richtuomen,
als ez dem kuenge wol gezam:
manic edel stain uz golde bran
von den jungen degenn,
die sich da wolten segenn
lan in ritterlich gewant.
nu was der kuenc agrant
gestanden von dem bette sin
und schawet in des mayen schin
durch suzzen smak gesunden.
do begund er kunden
vil der vremden zymier;
von frigia diu banier
sah er uf einem gezelt rich:
en barren wis da durch ein strich
von einem larikant gienc;
ietwederhalp den bevienc
gehaspiliert von golde rot
ein silber wizzer kasmiot,
der glantz do wider glantzt.
manic man do pflantzet
sinen lip durch schawen
die minnenclichen vrawen
in zuehticlicher fuoge.
agrant der kuenc cluoge
gie wider zu der kuengin.
er sprach:< wol uf, vrawe min,
enpfahe diner tohter man!>
si sprach:< herre min! sage an,
ist er ze huse komen her?>
< liebiu vrawe min!> sprach er,
< ich sihe sinen vanen,
den hat der wint ze spanen
uf eime gezelt sidin,
daz ist in der bluomen schin
dort fur daz hag geslagen.
noch me wil ich dir sagen:
da ist ein riches tantzen!
daz rot golt man glantzen
siht ab manigem schapel,
da glentzent fuer die bluomen hel.>
der rede antwurt diu kuengin.
si sprach:< owe toehterlin!
schol man dich ietze legen zuo?
daz ist waerlich noch ze fruo,
wan du bist gar kindisch!
waer niht der kuenc so windisch,
was schatt, ob man ims verzuege?>
agrant sprach:< sin gehuege
mag niht me gebiten:
wol uf! wir schueln riten,
daz man sinen willen tuo!>
der rede lusent eben zuo
diu minnecliche aglye,
diu lag da nahen bie
und hort disiu laiden wort.
so scharpf wart nie kain wafens ort
als der selben wort snit;
doch het si magdlich sit
mit jamer in irs hertzen grunt:
durch ir roselohten munt
die sueftz ergiengen timmer.
si sprach:< ey tot, du grimmer,
dem leben min gib ein ende!
e ryal der ellende
min werde also beraubet,
man muest mir daz haubet
e von dem libe schaiden.>
sus lebten mit den laiden
agly und ryal,
swie daz was groz der schal.
nu lazen wir diu maere
von der grozen swaere
die aglyen hertze lait,
und sagen wie sich do berait
zu hohen vraeuden alles daz
ze twingen uf der veste waz,
biz an ain ainic hertze,
das bitterlicher smertze
erwelte do vil sere,
und zwen libe here,
die quelten mit dem hertzen sich
ze allen ziten claegelich
mit vil laiden ane zal:
agly und auch ryal,
daz sint die zwen libe.
ob ich die warheit schribe,
so wont den liben wandels vri
niht wan ain ainic hertze bi;
als wie, daz suelt ir merken eben:
ir sin, ir muot, ir wille, ir leben
ist ane sunderunge,
da von alhie min zunge
bi in nur ain hertze zelt;
wan iegliches hat erwelt
daz ander zuo einer aigenschaft.
nu waz moehte han die kraft
daz uz dem ainen machte zwai,
wan des todes haia hay?
zwiu schoelte nu vil umme sage?
vil vraeuden huob sich an dem tage,
do sich manigerlay gerait
zu richer werdekait
ritter, vrawen und maegde,
die an sich rich getraegde
von grozzer kost laiten,
und do si sich geclaiten
mit richer zierde mangerlay,
nach irm reht ie zwai und zwai
sich zehanden viengen.
vraeuden rich si giengen
hin ab twingen uf den plan.
do wart der kuenc walwan
gar loeblich enpfangen.
gein im wart michel drangen
von maniger lob richen schar;
gein im manig mundel rosenvar
sin wizze zende enbarte,
dar nach ez aber zarte
mit brehender roet überzoch.
sus wart walwan der kuenc hoech
enpfangen nach wunsche gar,
und alle sin ritterlichiu schar;
die man da lobelichen vant.
da sprach der kuenc agrant
zu siner tohter man:< nu sage,
lieber sun, mir niht verdage,
war nach din komen si!>
er sprach:< diu schoen agly
schol mir hie werden zuo gelait;
also han ich mich berait
und wil sin kain wise enbern.>
< in triwen! ez schol hart gern
geschehen herliche,>
sprach agrant der riche,
< ich setze mich da wider niht.>
da wart sich aller dinge geriht
uf ein hohzit groz;
die do bliben vraeude bloz
in grozzen sorgen ane zal,
daz was agly und ryal:
diu zwai in ainer quale
lebten sunder twale.
ey, schepfer aller aventiur,
sit daz von diner lere stiur
ich kunstloser tummer knab
ein aventiur entworfen habe
den sinnen min ze maisterlich,
so gib auch lere mir daz ich
die varwe dar gestriche
diu niht schier erbliche
von des sumers hitze,
ich main der wisen witze,
die mich mit iren zieren
sinnen corrigieren,
daz ich vor scham iht blaiche!
nu grif ich und raiche
nach claeglichen maeren,
die do mit grozzen swaeren
diu zwai gelieben niuten,
und auch des wol getriuten
ein ander daz ir trutschaft
gebunden het ein staeter haft.
in baider hertzen sinne
diu ueber stark minne
was in so mahtlich becliben.
ein minne brief der wart geschriben
von ryal dem jungen;
den maistert er mit der zungen
uf diu claeglichsten wort
diu man von menschen ie gehort:
da mit er urlaup wolt geben
aller der vraeuden der sin leben
sich genieten scholte;
sin pin er wolte
ir aigenlich erschainen.
nu het man die rainen
engellich geclaidet:
swie daz ir vraeude laidet,
doch wart si vroelich sunder dank
gefueret in der vogel sank
und in die bluomen fuer den hag,
da manic werder ritter lag
durch den kuenc walwan.
ryal sprach:< des jamers plan
bedarf wol miner augen regens;
mit miner scharpfen note segens
wirt der vraeuden cle gemat.>
kuendeclich den brief er hat
in siner hant und kert
hin zu in der gehert.
schoelt ich in dem getihte weln,
daz beste von dem boesn scheeln,
so waer ich der niht weste
weders waer daz beste,
daz ich von vraeuden sagte
und die qual verdagte,
oder von der clage sait
und die vraeude hin lait.
wer wil mir geben dar zuo rat?
nieman? sit denne an mir stat,
so wil ich von in baiden sagen.
sich huob mit vraeuden sunder clagen
ain tantzen in den awen
von herren und von vrawen,
die da mit fuog erschainten
welhe einander mainten.
der halbtot man ryal
gie zu siner vraeuden sal,
der zarten magt aglyen,
der guoten wandels vrien:
swie michel was diu huote,
diu minnecliche guote
im dicke dar diu augen schoz,
dar uz ir riwik wazzer vloz
durch duenniu vel gemischet;
iedoch ez wart vertuschet
daz sin nieman inne wart.
diu zwai geliebe ein ander zart
diu haendel dicke dructen;
ir augen blicke smukten
si ein ander in diu hertzen:
daz die do von dem smertzen
niht spielten, daz ist ein wunder.
ryal den brief dar under
ir in daz haendel slaichte:
diu sueze minne raichte
den zwain do ir kunst,
daz si ez mit vernunst
triben gar behende.
zehant der tantz ein ende
nam mit grozem schalle;
ritter, vrawen und alle
zogten uf die veste:
ain wirtschaft diu beste
was berait nach eren.
rittern, vrawen und herrn
truog man da rilich ze ezzen;
uf der burg gesezzen
warn si in daz palast.
agly, der vraeuden gast,
erbaitet kume biz man gaz:
si tet als dem nach liebe waz
verre wirser danne we.
het si gemoht, si het e
ir vriundes brief gelesen.
si lie do vroelich wesen
alles daz dar uff was:
diu rain gie uz dem palas
und nam sich ungesunde an,
biz si an ir haimlich kan;
da wart in kurtzen stunden
der minne brief entwunden,
der do beschaint grozze clage.
nu merket rehte was er sage:
< agly, rainiu kuesche!
sit daz du kain getuesche
hast gein mir senden nie getriben,
darumme han ich den brief geschriben,
daz ich dir wil danken
daz du gar ane wanken
mit triwen hast gemainet mich.
hertzen liebes liep, sit ich
niht dines libes wirdig bin,
trutes trut, so wende hin
von mir dine sinne:
swie hertzenlich ich minne
din vil hochgebornes leben,
so muoz ich mir ein urlaup geben.
o we, wie genim ich daz,
wan daz ez verre waere baz
daz mich diu erde versluende,
denne daz ich, liep, din kuende
gewuenne nach uneren!
daz ich von dinen heren
minnen mich muoz schaiden,
des schol mit rehten ayden
mir aelliu vraeude sin versworn:
sit du zu vraeuden bist geborn
dem kuenge walwane
und ich muoz vraeuden ane
von sinem hochgemuete sin,
hertzen liep dem hertzen min,
ez wert unlange min genist:
ich waiz wol daz min hertze brist,.
swenne ich sihe die verlust
daz der kuenc din muendel kust,
der da schol wesen din amis.
swie du mir, liep, enpfremdet sis,
so enpfilh ich doch die sele dir:
da mit gib ein urlaup mir!>
do si gelas die senden rede,
ir claren aeugel fein stede
vol haizzer traehen wurden do;
do wart daz hertz auch ir unvro,
daz liez do mangen sueften tief.
nach der clage si einen brief
tiht mit ir munde:
swaz ir von hertzen grunde
laid und an minne was,
daz wart geschriben und auch daz
brievelin geworfen sider
ryal in dem balle wider.
der las ez da erz ufgewant.
da sprach daz brievelin:< mich sant,
ryal, din amie dir;
du scholt auch wizzen wol daz ir
ist nieman lieber denne du:
swie daz sich gefuogt nu
daz jaemerliche schaiden,
so wil si doch in laiden
dich niht alters aine lan.
si wil den jamer mit dir han
ewiclich, gelaube mirs!
ist dir we, ir ist noch wirs;
und wil auch des ain fuegerin
gern vlizzeclichen sin
daz dines hertzen wille an ir
ergange: daz hat si bi mir
enboten dir, vil guoter!
wis deste baz gemuoter,
sit alsus ir wille stat!
der vil suezen minne rat
der verret naher minne zwir,
denne zwischen walwan und ir
gefueget hat der minne kint
cupido daz under bint:
swa daz niht selber stricket,
diu minne wirt gern entricket;
da von hab lieben wan,
den wil auch din amye han.>
von dem brief wart ryal
vro: in sines hertzen wal
wart vil manic trost erwelt;
doch dar under er sich quelt,
als er von rehte scholt:
vil hertzen swaer er dolt
gein den kuenftlichen pinn,
swene man sins hertzen truetinn
scholt legen zuo walwane.
der was ungern auch ane
so lange ir angesiht;
er sprach:< ich mag mit niht
gehaben vraeude, ich sehe die
der ich vergezzen moht noch nie,
sit si mir erst genennet wart
so lobes rich und also zart,
als ich die rainen funden han.>
do hiez der kuenc nach ir gan
und hiez sie fueren uf den sal:
swaz do was vrawen, über al
die warn gein ir tunkel;
si luht als ein karfunkel
uz ungestalten rupten.
die herren alle lobten
ir schoenen lip fuer alle die
die sie gesehen heten ie
bi allen iren jaren.
die minneclichen claren
diu scham do enzunde:
nieman die roete kunde
mit roete ueber gueden gar
diu von ir muendel rosen var
so lustlichen brehte.
ritter und knehte
an ir schoen erglaften;
die rainen tugenthaften
die satzt der kuenc von frigia
schon an sin siten, da
diu schoene doch ungerne saz.
ryal der geviel ir baz
denne der selbe kuenc hoch:
mit ir augen si in floch
und nam sin do dehaine war.
nu dar, sueziu minne! nu dar!
aeuge dine fuoge,
der du doch kanst genuoge!
ist minne noch diu si ie was?
ja, si ist ein spiegel glas,
als nu diu betuet hie vergiht:
swer in den rehten spiegel siht,
ez im schad oder nuetze,
so siht er sin antluetze
ze reht als er geschaffen ist.
alsam du, sueziu minne, bist
ein durchluehtic spiegel glantz:
swelch man mit rehter staet gantz
ein liebes wip von hertzen mint,
gein der er sich lieplich versint
in muote und in gedanken,
und daz sunder wanken
ein nein, ein ja ist zwischen in,
ein hertz, ein muot, ein wille, ein sin
ane sunderunge,
uz dem kan wol min zunge
ein spiegel vas gebrennen:
swa eins daz ander nennen
hoert oder ansiht,
so siht ez anderunge niht
wan< woelte got! waer ich du
und du ich, so waern nu
wir zwai ein ungesundert ain.>
sus ist anderunge dehain
an in wan ein ainig ich.
tugenthafter man, nu sich
in den selben spiegel clar:
swaz lob an vrawen offenbar
schin in loebelicher gir,
die nim zu einem spiegel dir
und sich gar aigenlich dar in!
sin masen an dem libe din,
die muostu durch sie benamen
tilgen ab vor rehten schamen.
da von er tor, er giegel,
der siht in dehainen spiegel:
er waiz niht was im misse zimt.
swer ez gern nu vernimt,
dem betuet ich die glose,
sid ich von tugenden kose
in dem getihte gerne.
junger man, nu lerne
und auch du, jungiu vrawe!
mit vollen augen schawe
in dri spiegel, die ich dir
nenne vor: du volge mir!
ich wil dir raten ane haz:
uz aschen wirt ein spiegel glaz,
dar inne rivier dine wat,
warte was dir ubel stat
an har, an augen und an zenn;
an disen sachen oder an jenn
der ungetat dich mache vri!
der ander spiegel ist da bi
schoene, da ersich dich in:
swer dich von gantzen hertzen sin
luterlichen minne,
den minne in dinem sinne
luterlich reht als er dich!
dar nach mit vollen augen sich
in den dritten spiegel clar:
du wart stille und offenbar
an ander laeut, daz ist min rat:
swaz dich dunke missetat
daz ieman vor dir tribe,
so went dich und schibe
da von, so tustu loeblich;
swaz aber erlich dunke dich,
dem volge nach gedrat.
sus sich nach minem rat
in dise glantz spiegel dri,
so wirt din leben wandels vri!
dirre sage ich niht enbern
moht, wan ich lerte gern
die jungen, die sich haltent
in tugenden und ir waltent
in hertzen staetlichen.
ir werden tugentrichen,
ich han durch iwer ere
die dri spiegel here
iuch bewiset aigenlich;
hie mit so wil grifen ich
hin wider uf daz palas,
da ueber vraeud bi vraeude was
manger hande vil und vil,
singen, sagen, saiten spil.
swes ie ze vraeuden wart gedaht,
des wart ein tail do volle braht
vor den vrawen uf dem sal.
auch erschullen witer schal
von der richen hochzit;
dar kom auch uz den landen wit
manic werder haiden.
nu hoert wie mit laiden
diu hochzit erwendet wart!
agly sach irn kueschen zart
so reht claeglichen stan,
do er den kuenc walwan
sah an ir siten sitzen;
wiplich triwe hitzen
sich wart an ir hertzen,
so daz der quale smertzen
daz hertz ir umme sluzzen,
daz haizze trahen fluzzen
durch waengel lieht uf muendel rot.
si saig hin, als si waer tot,
wan ir vor unmaht do geswant;
der kueng und manige wise hant
sie zucten von der erden,
da mit sie die werden
gein ir bette truogen:
si wonden daz der cluogen
von unmaht waer geswunden;
sie westen die unkunden
not niht die sie heimlich twang.
ryal gewan manigen gedang
ob er sich wolte toeten,
da er in soelhen noeten
sach tragen sin amyen,
die zarten fruht aglyen.
des schrai er dicke uz hertzen:< ach!
owe bitter ungemach,
daz ich niht mag ersterben!
und sihe ich sie verderben,
ich wird e schuldig selb an mir.>
dar nach erhort er schier daz ir
ein wenig was gebazzet:
daz baide ir sinne hazzet,
daz muost sich dannen schaiden
mit hertzelichen laiden.
nu hoert wie daz fuogt!
die minne niht benuogt
an des kuenges laiden
daz er sich muoste schaiden
von aglyen minne,
si wolte sinem sinne
mer herzelaides bringen.
fuer den kuenc dringen
zehant man ainen boten sach,
der kuendet im laides ungemach
von frigia dem riche:
er sagt daz aigenliche
da waer vil groz gebreste
und nieman enweste
von wem diu raise moehte gan.
do sprach der kuenc walwan:
< ez sint des luete von marroch;
der kuenc pfligt der tuecke noch
der er ie gepflegen hat:
ich waen er nymmer sie gelat,
und wil er doch unschuldig sin,
daz man in daz rich min
raiset ane wider sagen.
nu muoz werden ufgeslagen,
als hie baider rede lit,
laider disiu hochzit,
die man mit vraeuden wolte han.>
sus brach der kuenc walwan
uf mit dem gesinde sin:
des wart diu junge kuengin
vro in irem muote
und ryal der guote.
wie lange nu der vraeuden bris
pflaege aglye und ir amis,
daz hoeret hie mit kurtzer sage:
si endet an dem selben tage.
do walwan der kuenc uf brach,
agrant sin sweher sprach:
< tohterman, volge mir
und nim den jungelinc mit dir
den ich han in der pflege min:
fuer war, diu amye din
trait im holde sinne;
so wont auch im ir minne
in dem muot staete.
ich fuerht der minne raete
daz die niht guotes schaffe.>
< triun so waer ich ein affe,>
sprach der kuenc walwan,
< schoelt ich in hinder mir hie lan.
so wuerd ich liht ze leste
sin tore und enweste
wenne ich het pris oder ere;
sus wirt ryal der here
gefueret uzzer lande!>
do ryal der genande
vernam diu laiden maere,
do wart sins hertzen swaere
wahsen und meren.
sin hertze daz wart seren
von der jamerunge;
doch tihtet da sin zunge
ainn brief gebristen,
der wart, als mich bewisten
der aventuer kuendekait,
geantwuertet der diu kummer lait
von siner dannen verte.
si ilet und kerte
an ir haimliche:
den brief diu tugentriche
uf mit ir wizzen henden want;
si wolt gern han erkant
wes ir friunt si baete,
daz si daz durch in taete.
des brieves erstiu linie sprach:
< ach! owe und ymmer ach
mir armen ryale,
waz ich nu grozer quale
muoz dulden zallen stunden!
ich var mit scharpfen wunden,
hertzen liebes liep, von dir.
die muezzen ymmer mer mir
baidiu vrisch und offen stan:
swaz ich vraeuden scholte han,
die habent nu ain ende.
ich binz der ellende,
ain ungetroster waise;
min hertze daz schol fraise
im nu fuer vraeude kyesen.
wie moeht ich me verliesen
danne dinen liehten anblik?
ewig kummer hat den sig
an minen vraeuden hie genomen.
swenne ich von dir bin hinnan komen,
daz ich dich nymer schawe,
trost mines hertzen vrawe,
so sprich nach mir dinen segen!
den worten daz ich ymmer pflegen
mit jamers suften welle din
in irresal, liebiu vrawe min,
gewer mich des ich dich bit,
und schaffe daz mir hinnan mit
var ein clainoedelin
daz ie gewesen si din:
daz vraeut mir daz hertz ein clein.
owe! du rainer augstain,
wie du nu ziehend wirst an dich!
swaz scholde vraeuden haben ich,
die wil ich lazen hinder mir
und wil truren dort nach dir
immer mit des todes pin.
hertzen liebiu vrawe min,
got si der din muezze pflegen!
nu gib mir dinen suezzen segen
und la mich alles trostes arn
niht also, vrawe, von dir varn!>
nu merket, wie diu raine
mit ir selb allaine
begie da michel ungehabe.
si sprach:< vraeude min, ich grabe
ein grap, dar inne wil ich dich
betelben, daz du nymmer mich
gemachest vraeuden rich!>
da mit diu tugende rich
allen vraeuden urlaup gap:
des wernden jamers urhap
wart do ir ingesinde.
ein brief der wart geswinde
getihtet und geschriben drat:
der wart in ainn bal genat
und ein vingerlin dar zuo.
do des morgens also fruo
ryal uf gesezzen was,
do gie diu schoen in daz palas
und leh im vriuntlich taugen
ir traehernaezziu augen,
die auch ir der junge degen
mit trahern kunde wider wegen
und mit sueften tieffen.
spraech ich daz si slieffen,
so schin ich lugehafter.
nu, vrawe minne, wie schaffter
daz dem jungen ryal
behendet werde dirre bal
mit den clainoeden zwain?
zehant wart von der minne rain
manic auge do verspant
mit ir netz, untz in die hant
ryal des balles wurf enpfie.
do kerten dannen alle die
walwanes diener waren.
unmuot zehant die claren
an hohen vraeuden pfante,
diu vriuntliche wante
an ir amys hertz und sin.
sus fuor der kuenc mit im hin
mit manigem wol beraiten man,
und do er haim ze lande kan,
da het diu vraise ain ende:
die herren hoch genende
warn gevarun wider hain;
doch was do manic muren stain
zerfuert und zerworfen:
in steten und in dorfen
heten si gestiftet schaden.
do hiez der kuenc ze hove laden
die besten in dem riche:
er bat im vlizzecliche
raten wie erz wider taet.
do warn ir helfliche raet
willeclich im berait.
si sprachen:< wer im wider sait
ane schaedlich verlust,
im wuerd von uns sin unkust
wider lait in kurtzen tagen.>
do sprach der kuenc:< daz widersagen
mit aim ich verenden schol,
des leben kumt mir doch nit wol.>
under diu des kuenges rat
was bi einander, die wile hat
sich verainet ryal:
der entrant sinen bal,
dar inne er vant daz vingerlin
und den brief, dar an im schin
wart vil holder minne;
den het sin truetinne
geschriben und getihtet,
mit vlizze in rimen gerihtet
nach der minne kunst
und ir hertzen gunst,
dar zuo si guoter wille twanc.
nu hoert des brieves anevanc!
der sprach also:< mit hertzen gir,
ryal, getriwer buol, ich dir
vriuntlicher vriuntschaft schuldic bin.
du hast min hertz, ich dinen sin,
die hant nu vriuntlich sich veraint:
swaz ich main, din herzte maint
auch daz selbe vlizzeclich,
und swaz du mainst, daz main ich
und wil ez ymmer mainen.
wie moehte daz verainen
geschaiden sich so oder sus?
swaz ieman sagt, so bistuz
den ich muoz vriuntlich trueten
vor aller der welt lueten,
und waen du tuost mich also.
hertzen liebes liep, wis vro!
ich waiz fuer war, der minne rat
mich und dich niht schaiden lat
von einander: lieber lip,
scholt ich ymmer mannes wip
lieber werden danne din,
fuer war, ich muest der minne sin
gehaz und ungehorsam.
sele min und kuenftic man,
diu minne hat nu uz uns zwain
gemachet ain ainig ain:
du bist ich und ich bin du.
des ist geziucnuesse nu
venus, amor und cupido,
die warn bi dem rat also,
da mit wir so verainet sin.
liep, nim hin ditz vingerlin!
daz si des ein staet insigel
daz uns der war minne rigel
hat in ain besluetzet,
swie daz von uns genuetzet
wirt diu minne niht ze reht!
ich si din dirn und du min kneht,
biz daz diu suze stunde kumt
daz diu minne werde gefrumt
von uns uf daz beste:
wis manhaft, muotes veste
an mir, ich wil sam an dir sin.>
da mit swaig daz brievelin.
in disen suezen worten zart
ryal als andaehtig wart,
do er daz brievelin gelas;
er kunde niht wan daz er saz
als er iht hete sinne:
agly sin truetinne
diu was im vriuntlichen bi.
und do der junge wandels vri
also in der andaht saz,
do wart her ab dem palas
nach im gesendet drat
von des kuenges rat:
der was mit siner fuersten schar
des ze rate worden gar
daz der ellende knabe hoch
wider sagen von marroch
dem richen kuenge scholde.
und do der ern holde
fuer die herren was gegan,
do sprach der kuenc walwan:
< ryal, du scholt dich beraiten
und scholt on alles baiten
gein marroch balde riten,
und scholt dem kuenge persiten
wider sagen von mir.
und hoere was ich gebiute dir:
ich wil daz du mir aide swerst,
swenne du von huse verst,
daz du durch kainer slahte not,
durch kain vorht umme dinen tot,
noch durch kain vraise
wendest dine raise,
biz du den kuenc persit
von marroch sehest, und la nit
du gebst im in sine hant
disen brief, und wis gemant
daz du niht wider keren scholt!>
do sprach der ie was eren holt:
< sit ich denne in den kummer schol
riten, so tuot doch so wol
und gebt mir wapen an den lip,
daz ich iht rite alsam ein wip
in grozer arbait!>
do wart im guot gerait
fuer getragen und angelait:
ein guotes swert, daz vaste snait,
daz wart im in die hant gegeben,
und ein helm, der sin leben
vor dem tode scholde vriden.
ein schilt fuer scharpfer swert sniden
ward im zehals gehangen:
ez was vor jaren langen
sin varwe im gar erblichen,
doch wart sit druf gestrichen
ein duerrer ast, wart mir bekant,
auch wart gerait al umme die rant
buochstaben, die taten kunt
den jamer den in hertzen grunt
truog der vil gehiure,
der edel und der tiure,
der sich ie des besten vlaiz.
uz silber wiz von kakumaiz
die buochstaben gaben schin,
die sus kunten sine pin
mit der gestalt ir figur:
< trura, hertze, trur
und leb in jamers gelme!>
daz zymier uf dem helme
er erdahte riweclich:
ein tuerteltuebelin daz sich
truriclichen stalte.
was huelf nu daz ich zalte
ditz und daz mit langer sage?
ryal an dem selben tage
sine vart verenden swuor:
da mit er von danen fuor.
ey, got almaehtig!
wis siner vart andaehtig!
der ritet uf der sorgen pfat
ze smirna uz, der guoten stat,
ich maine ryalen,
der manicvalt in qualen
nach lieb gedahte hinder sich.
da rait er hin bewegenlich
die strazen die er wart gewist.
des dritten tages der gebrist
rait durch ein walt gewilde,
dar inne ein wit gevilde
lag in richer schawe:
die bluomen uz dem tawe
laechlichen smierten,
die do den anger zierten
und die wunneclichen wisen;
er hort vogel den und disen
suezzeclichen doenen.
und do er durch die schoenen
wunneclichen wisen drabt,
an der selben stat do habt
sich an sin aventueren:
do sach er ungehueren
gestalt, der doch gehuere was.
uz dem walde in gruenes gras
sah er wunderlichen gan
der aventuer hauptman
durch den plan gein ryale:
soelt in ein maister male,
er hiezze ein wunderlich gestalt.
er was snel und da bi balt,
mit menschen antluetze,
dar uf ein chrone nuetze
von ainem rubin was gemaht;
sin augen warn struzes slaht,
der halz stark helfenbain im was,
sus sagt diu schrift do ich ez las;
im stuenden an den ahseln sin
zwen fluegel viderin,
gevider daz was fluecke;
dar under schupen dicke
stuont der lip nach visches art.
so wunderlich kain man nie wart
gesehen uf der erden hie:
die fuezz da mit er do gie,
warn als ains wilden lewen fuezz.
ryal im gerne sine gruezz
geboten het nach siner art:
durch schuehe want im die vart
daz ros daz der herre rait.
er sprach:< sit din antluetz trait
menschlich geschepfde und figur,
min lip ez arnen muoz gar sur,
mir werd dise aventuer bekant!>
daz oersh mit zorn wart gemant
von fliegendem bain mit den sporn;
er wolt diu punder waer verborn:
siner zuht daz gezan
gein dem wunderlichen man.
ryal in gruozt zuehteclich,
er sprach:< wer du bist, so han ich
unzuehteclich gein dir getan:
daz wil ich an dine gnade lan,
sit ich niht wer kan an dir sehen;
doch ist ez an min schuld geschehen.>
er sprach:< du bist ein zuehtig man:
durch daz bin ich uf wilder ban
gestrichen verre her zu dir.>
ryal der sprach:< so sage mir
wer du sist; des muoz min leben
dir ymmer wernden dienst geben!>
der wunderliche sprach zehant:
< ich tuon dir min natur bekant
durch din hochgeborne zuht:
du bist der aventuere fruht,
du bist zu aventuer geborn.>
ain stimm uz im doz alsam ain horn,
daz ez in die wilde erschal:
sin brack fuerst hort den gal,
nach dem er schier rihte sich.
ryal sprach beschaidenlich:
< war nach geruefet hat din munt?>
er sprach:< daz wirt dir schier kunt!
sit du so guetlich vragest mich,
so wil ich gern wizzen dich
lan durch diner tugende maht:
din hertze erkenne ich so geslaht
daz ez nach aventuere strebt
und so wunderlichen lebt
nach allen aventueren;
du scholt min ungehueren
gestalt nit entsitzen.
du vrage! ich bin an witzen
wise, ich wil vil gerne dich
beschaiden swes du vragest mich.>
er sprach:< got, schepfer miner!
nu sihe ich wol daz diner
gnaden bi mir ist ein tail,
sit ich bin komen uf daz hail
des ich mich hie wol versih.>
er sprach:< min lieber vriunt, vergih
mir des ich dich vragen wil!
sit diner tugent ist so vil
daz du sin wilt beschaiden mich
durch din zuht, so vrage ich dich
wa von mag wesen din gestalt
so wunderlich und manicvalt,
und doch menschlich sinne hast?
ez ist ein zaichen daz du gast
in seltsaenr wat.
din menschlich getat
dir judiciert schone
menschlich complexione.
sag an, bist du sanguineus?
oder ist din lip colericus?
flema, melancolie,
sint dir die iender bie?
der vrage moht ich niht enbern.
auch wolt ich dich vragen gern
wa von din haupt so schone
zier diu tiur chrone.
daz tuete minen sinnen
wa von diu augen brinnen
dir so reht sere!
auch sage mir durch din ere:
von welher art ist din kel?
von helfenbain si ist so hel.
auch scholt du mir kunt machen,
waz betuetent die vettachen
und die schueppen, die du hast?
wa von du uf lewen fuezzen gast,
daz scholt du mir machen kunt.>
er sprach:< hat denne mich din munt
hie gevraget uf daz ort?>
er sprach:< ich muoz noch ein wort
vragen, daz tu mir bekant!
wie du mit namen sist genant,
des scholt du beschaiden mich;
min lieber vriunt, des vrage ich dich.>
do sprach der wunderlich gestalt:
< nu dunkestu mich doch niht alt,
und ist din rede doch so wise!
ich wil durch dinen werden pris
der vrage dir ein ende geben:
du hast so wirde richez leben
daz ich ez tuon wol ane schamen.
min natur und minen namen
mache ich dir alhie bekant:
aventuer bin ich genant,
sich, der pflig ich schone!
auch wizze daz min chrone
und des staines guete
betuet daz hochgemuete
daz werdiu richiu hertze hant
diu nach aventuere stant,
der ich vil und wunder waiz.
auch tuont miniu augen haiz
die werden luete wirdig
der muot ist so begirdig
daz er nach tugenden brinnet.
auch wirt dir hie besinnet
wa von min kel raine
so stark von helfenbaine
ist an mir geordiniert:
swes muot gecorrigiert
ist vor allem wandel,
der ist wiz alsam ein mandel;
so betuetet, wilt duz merken,
der helfenbain die sterken
diu an der aventuere lit.
auch betuetent min fluege wit
daz ich swebe wol enbor:
ich fliuge durch maniges hertzen tor
der vogel, luete und tier.
auch betuete ich dir vil schier
die schuepen an dem libe min:
ich wil auch in dem wage sin
nach visches art in wazzers grunt.
auch wil ich dir machen kunt
nach diner vrage suezze
wa von ich lewen fuezze
hab, des wil ich dich wern:
ich bin auch in der wilde gern,
in wilden rotschun muren.
ich wil von den naturen
auch ain tail beschaiden dich,
der du hast gevraget mich
mit kurtzer rede schone:
die vier complexione,
der du von sinnen dinen
mich vragest in latinen,
die wil ich nach diner kuer
mit tuetscher rede legen fuer.
den sin ich dir erluehte:
ich bin haiz und fuehte,
an miner menschait alsus
bin ich der art sangwineus;
colera regiert auch mich,
diu ist haiz und trucken: ditz besich
an der kunst visica!
an mir regniert auch flema,
diu kalt ist und vueht;
ob ez min wunder schueht,
so woelt ich daz ich vrie
waer melancolye,
diu trucken ist und dabi kalt:
ir untat ist so manicvalt
daz ich gern ir woelt enbern.
so bin ich der do muoz gewern
der vier complexione leben:
die nach aventueren streben,
den muoz ich undertaenic wesen,
si sin boese oder uzerlesen
an tugenden und an werdikait.
nu hab ich reht dir gesait
der vrage die du hast getan:
hie mit la mich din hulde han!>
der zart wol gehuere
sprach:< bistu ez aventuere,
diu manigen bringet umme den lip,
umme werden ruom durch zartiu wip,
so kanstu fuegen liep und lait.
wolt mir din genade sin berait,
daz moehte wol gewirden mich.
durch minen got so bit ich dich
daz du mich ellenden man
wellest nu zu diener han.
mir ist unkunt der welte leben,
doch waiz ich wol daz du kanst geben
aller werdekaite maht:
nu sage mir, wuerd du ie geslaht,
nach wem din helliu stimm e rief?>
der edel brack inmittunt lief
gein in durch daz gevilde wit
lutes, als er an der zit
het aventuere funden:
des wundert den unkunden.
zunderrot was alles sin vel,
daz haupt wiz, auch was sin kel
spiegel var, sin oren brait,
swartz als ein mor: im was berait
ain borte rich umme sin keln.
er was der art daz er niht vaeln
kunde an siner verte:
die aventuer herte
warn im durch aelliu lant
von siner maisterschaft bekant.
der hunt an sinen maister viel
nach schimpfes sit: sin hertze wiel
vrilich, als noch den stoltzen tuot.
der man sprach:< wilt du han verguot
daz ich durch merke sage dir,
darumme ich lie die stimme uz mir
nach disem edelen bracken wert?
reht als ein veder spil daz gert,
sus gert er aventuere:
min kunst im git ze stuere
daz er si wist durch aelliu lant.>
ryal der herre sprach do zehant.
er sprach:< ach zarter got, waer ich
so kunstrich daz ich dich
moeht dar zuo bringen,
oder geb mir den gelingen
gelueck, triwe, ellendes leben
daz du mir armen woeltest geben
den bracken also wunderlich!
sit daz diu saelde vliuhet mich,
so wolt ich gerne sterben doch
in aventuer, in wirde hoch,
in dienst mines bildes.
ach muot, wie du mir wildes
nach sinen anblicken!
la mich den bracken schicken
da ich des libes kome ab!>
< wer sach ie man sich so gehab?>
sprach der aventuere man;
< dich ueber wirden nieman kan,
sit dich got hat her getragen!>
er sprach:< bi allen minen tagen
wart ich manne nie so holt;
ich schaffe dir noch richen solt,
noch richern denne ie kuenc gewan.
du bist nach wunsch ein saelig man:
swaz du an mich muotest, daz tuon ich.
baltlich zuo mir sprich!
lustet dich des bracken,
des wunderlichen nacken
necket alle aventuer,
den wil ich geben dir ze stuer
durch din hochgeborne jugent.
ich wil auch schaffen daz sin mugent
dir muz mit dienste sin berait;
dir wirt noch hoher wirdekait
von im kunt, daz waiz ich wol.>
er sprach:< her fuerst, iwer dienst sol
dem undertaenic sin!
daz gebiut iu der gewalt min,
sit ich der aventuere kint
hie funden han: darumme ir sint
gezogen daz ir wuerdet im.>
den bracken uf daz ros er im
bot und hiez in vroelich varn:
er bat in gotes kint bewarn.
er satzt den bracken hinder sich;
der man sprach:< herre, merke mich!
swenne du wilt aventuere jagen,
so scholt du ez vor dem bracken sagen
und scholt in guetlich gruezzen,
du lazze in mit den fuezzen
her ab zu der erden!>
< ich bit dirz got den werden
sagen dank!> sprach ryal do.
von im rait der herre so,
zuehteclich er im naig.
gein dem walt gebirge saig
sin gevert wilde:
im was sin zartes bilde
ot staet in sinem muote.
< ach, herre got der guote,
du pflig min ellenden man!>
mit den gedanken in den tan
rait er und der bracke sin
uf aventuer wirde schin.
der walt was groz von baumen hoch,
dadurch ein langes gebirge zoch,
daz nam ainhalp sinen strich:
gein dem der herre rihte sich
uf wilder ban verricket.
den bracken er do schicket
fuer sich hin uf die straze.
er sprach:< got mich nit laze
ersterben an min bilde!>
sus kertens in die wilde
hab, diu was vraislich.
er gruozt den bracken jaegerlich:
< ey edler brack fuerste,
nu ker hin durch die huerste
und wise mich aventuer ban!>
er lief im vor durch einen plan
gein rotschun und gein ronnen groz,
do daz gebirge zesamen floz.
der hunt lief vor im in den berg:
da vor so stuont ein schoenes werg
von ere gegozzen,
daz tor was unbeslozzen.
da durch so rait der herre jung;
sin ros tet manigen witen sprung
von grozen tummel slegen:
in duht sich umme wegen
woelten alle geschaft,
so groz do was des donrs kraft;
die vinsternuesse man dinne graif.
er nam manigen ummeswaif
mit sinem rosse hin und her;
nach sinem bracken schray er:
< naina! jagt die widervart!>
daz tor was hinder im verspart,
davon er muoste liden not:
solt ihtsit sin vor schrecken tot,
so waer er da verdorben
und auch sin oersch erstorben
von des donrs dozzen.
sus rait er durch die grozzen
ungefuegen angest.
< ey hertz, wie du nu drangest,>
sprach er,< nach ungewinne!
fuerwar, het ich hie inne
gewist dise vraise,
ich het mine raise
geriht uf ein abvart!>
daz weter do ie groezzer wart
von der donr susen:
im begunde sere grusen,
do ez so vaste rawet.
im moehte sin ergrawet
daz har uf sinem gebel.
sus durch den vinstern nebel
rait der eren gymme
nach sines bracken stimme,
der in do wiset durch den berg.
nu hoeret aber wunder werg!
eya aller kunst maisterin,
nu stiur mir die sinne min
zu disen wilden maeren!
hilf mir die rede ahbaeren
und der sage figur!
ich main dich, natur:
du kanst vil wiser lere.
nu was auch der vil here,
der unverzaget ryal
nach sines bracken fuersten gal
geriten durch die vinster hin.
als ich sin underwiset bin
von der aventuere,
ain schin von ainem fuere
der glaste gein im haitter:
hin gein dem glaste raiter,
biz er durch daz gebirge kan;
do sach der tugenthafte man
in ain lant genuehtic,
daz schoen was und fruehtic
von maniger hande richait.
hin in daz schoene lant er rait,
ich main den jungen ryal;
ein schoen wunnencliches tal
sah er, daz het langen strich;
ain gebirge dar an ueber sich
vaste gein den lueften zoch.
daz selbe wite gebirge hoch
was alles samt fiurin;
er sach an maniger stat dar in
stan offen manic schoenes tor:
do sah er ditz noch daz da vor,
wan daz ez alles vaste bran.
do rait der tugenthafte man
an dem gebirge uf und nider;
er sprach:< waer ich dort uzz wider
uz disem haizzen smacke!>
fuerst der edel bracke,
der lief gein eim witen tor,
da west er aventuere vor
die da der junge fuerste vant,
der drabte nah im dar zehant.
swer nu hie rede stilte,
min zunge lihte bilte
uz hertem sinne die gnaizten
die iuch uf tugent raizten:
swie gern ir tribet ueppig sagen,
diu aventuer iuch lert gedagen
von der ich han ze sagen muot.
ryal, der junge herre guot,
der was auch an der stunde
geriten nach dem hunde
in ain gebirge groz,
dar an ain grozes wazzer vloz:
daz traip von sinen snellen
fluezzen groze wellen,
der er da vil uf lainen sach.
auch was von kuensten ob dem tach
ein wites rat gebuwen:
moeht ich dem sinne getruwen,
so wolt ich gern uzraiten
von welher kunst zierhaiten
daz rat wart dar gemachet.
ain bilde daz vroelich lachet,
daz stuond ainhalb an dem stade;
do stuond anderhalb dem rade
ain bilde des gebaren
was trurig: von der claren
sunnen ez daz haupt schaip,
sin gebaren jamer traip,
als ez ie vraeude gewunne.
daz ander bilde wunne
erzaeugt mit gebaerde,
reht ob ez nie beswaerde
gewunne bi den tagen sin.
diu bilde warn erin
von kuensten dar gegozzen:
durch chunducte geflozzen
ain wazzer in diu bilde ran,
daz diu bilde wundersan
twanc mit richer kunst part
daz si daz rat mit sneller vart
staetlichen umme triben.
daz selbe wunder ich geschriben
an aventuer buoche vant.
nu lat iu aber tuon bekant
ain wunderliche sage!
ryal, der kuen, niht der zage,
huop da nach prise sere
und wart wunders mere.
nu dar, aventuere!
durch sinen pris du stuere
den jungen ane kunder
mit ainem niwen wunder,
der du vil gewaltic bist!
do kom an der selben vrist
ain vogel, der was wunderlich
( von dem wunder merket mich!),
her uz dem gebirge haiz.
von golde sin gevider glaiz
ueber allen sinen lip:
von dem wunder, schriber, schrip!
daz maer do flogiere!
der vogel haubet viere
het, als ich geschriben las:
daz ein haupt gelich was
dem schoenen vogel korabin;
do was daz ander haupt sin
schoenr denne elyna was
oder tispe, diu ain spiegel vas
was: under irm antluetz
ir schoen ze vraeuden nuetz
was on underschaide.
daz dritte was nach laide
geschaffen riwiclichen da:
sin har was von alter gra,
gerumpfen sin antluetze gar.
des vierden hauptes nam er war:
daz selb ein gruelich haupte was,
gelich dem vaigen sathanas,
dem argen helle wirte.
des vogels huote ain hirte,
der het ze ritterschefte sin.
nu gie der selbe vogel hin
da daz rat al umme lief;
daz alt haubet vaste slief
nach siner art fuer sich dar.
ryal, der junge schanden bar;
die aventuer gerne sach;
zuo dem vogel er do sprach:
< sag an, bistu gehuer?
pfligestu der aventuer?
oder hastu kainen sin?
antwuert mir, sit daz ich bin
durch aventuer her geriten!>
do wart red gar vermiten
von dem vogel wunderlich;
do beriet der junge sich,
wie daz er in erwacht:
der wise, der geslaht
in den gedaenken sich beriet,
da von er sich kummers niet.
ahy! waz prislicher stiur
sich schier huop von schunpfentiur
von dem lieht gemalen,
dem ellenden ryalen,
dem was zer aventuere ger!
der wunder vogel mit dem sper
erwecket wart unlise,
da von des ritters prise
sich huoben und sin aerbeit:
der wunder vogel wite spreit
sin gevider langez,
er schutte ez und erswangez
daz daz golt ze samen clanc.
durch die vier cragen lanc
grusenlicher stimme vier
duzzen: do von wart vil schier
berait der ritter joraffin.
her uz dem berge viurin,
valiert der ellendhaft
mit ainem langen schaft;
den kos man auch do viurin,
diu kobertiur, daz oersh sin
brunnen under einander.
ein viurin salamander
zaichent sinen schilt alsus:
ain holtz, daz haizzet ebenus,
dor uz sin schilt gemachet was;
gevaerwet gruen alsam ain gras
was der schilt mit kunst,
so daz des viures brunst
blaichet niht die gruen.
der wol gemuote kuen,
der unverzagt joraffin,
der vuort uf dem helme sin
ainen salamander
viurin: den helm bander
vast mit den riemen
er wolt daz niemen
sich schoelt zu im genozzen,
der zorn ward im grozzen
in sinem hertzen vaste
gein dem ellenden gaste.
nu merket aber niwe sage!
ez waer erschrocken wol ein zage
von der dar komnen vraise;
der junge vraeuden waise
daz leben sin do ringe wag:
ab sinr kunft er clain erschrac,
swie vraise si mit ernste was.
er sprach:< awe! wizze das
aglye diu raine
daz ich hie altersaine
muoz vehten ellentlich,
mir helfe denne der rich
got und auch ir suezzer segen.
an die lazze ich mich,> sprach der degen,
< die si min schirm schilt in strit!>
mit sporn nam er daz ruensit,
uf ein gelait wit er hielt;
joraffin do zorns wielt:
sin oersh er vast bancket,
er brach ez und zancket
mit im uf ein gevert vraise.
ryal, der arme vraeuden waise,
was komen nie zuo der getat;
er gedaht:< swie ez mir darumme ergat,
ich wil im ritterlich bekomen.>
do wurden baidiu oersh genomen
under scharpfer sporn vier;
do wart ein wunderlich valier
vollenbraht mit richer tiust.
diu bain in fuer der oerss brust
hohe gein den manen fluogen:
so wol den ammen die si do sugen,
die degen also ritterlich!
nu vollebraht der selbe stich
vil krefte von ir baider ger:
uf den schilten in diu sper
zerflugen, daz diu drumzel
flugen durch die luefte snel
von der grozen stiche kraft.
ir manhait und ir vintschaft
so nitlich sie zesamen wat
daz da an der selben stat
diu oersh erstozzen lagen,
und daz die herren pflagen
vor unmaht kainer sinne.
< nu, aventuer! minne!
sehet vlizzeclich zu in
sit daz ir ritterlicher sin
uf minne, uf aventuer ie stuont,
durch iurn pris in helfe tuont!
we, was ir des eren habt!>
do wurden sa zehant gelabt
die herren mit der andaht
diu von der minne suezze draht
in ainem senften smacke;
und do der edel bracke
sach sinen herren nider ligen,
do wart von im niht geswigen;
er gelset und hullet,
den herren baiden schullet
in ainem tauben swalme
von des bracken galme.
wie wil ich nu daz niderligen
wider tuon, daz ain gesigen
werlich zainer hant erge?
die herren heten sich als e
erkomen wol des valles;
des wart eins suren schalles
bitterlich von in gespilt:
swa leben gegen dem leben gilt,
daz spil daz wirt gar tiure!
rial der gehiure
und der ritter joraffin
erzaigten do ein ander pin
mit scharpfen swerten herteclich:
ir ietwederr hete sich
begeben do des libes;
wol im der liebes wibes
gunst also verdienen kan!
die zwen wic herten man
ein ander triben hin und her:
joraffin nach siner ger
dem jungen hertzogen sluoc
den schilt enzwai den er da truoc,
daz ez im tranc biz uf die hut;
da von der edel bracke lut
wart mit jamers gelme.
der hertzoge bi dem helme
dem ritter frumt ainen slac
der baidenthalp nider wac
durch daz verch biz uf daz bain:
dar nach ein slac schuof daz zerkain
der helm und daz kursit.
nie man gesach ze strit
zwen man so gerlichen tuon.
ietwederr des andern ruon
het gern hin gezogen.
von ryals hende kom geflogen
ain slac der in do valt,
durch den helm uzwalt
daz bluot im und auch durch den schilt;
< ob du gern nemen wilt,>
sprach joraffin,< min sicherhait,
sit daz diu erde nu niht trait
kueners heldes denne du bist,
min hende hie an dirre vrist
biut ich zu dinen gnaden.
ich bin so grozes schaden
nie gewent biz uf diz zil.
min dienst iu ymmer gerne wil
sin berait, die wil ir went!>
sus ward ir baider strit vollent.
zehant do joraffines ait
ryalen gab die sicherhait
mit ufgebotenn vingern,
da von sin hazzen ringern
wart, des er pflac mit gueden:
diu swert in baiden slueden
wurden do gevazzet,
do wart nit me gehazzet,
noch von in zwain gevehet.
joraffin der vlehet
ryalen vlizzecliche
durch sin tugent riche
daz er die nahtselde
da naem: seht, do twelde
ryal mit antwuerte niht.
er sprach:< sit aventuer geschiht
mich hat getragen her zu iu,
so lazze ich mich an iwer triu
und auch an iwer sicherhait.>
< ja!> sprach er,< iuch sol min ait
vor allen noeten wol bewarn.
ich lazz iuch niht so hinnan varn,
ich tuon iu aventuere kunt.>
seht, do giengen si zestunt
baide mit ein ander hin
gein dem gebirge viurin,
do daz rad lief umm vor:
in dem berge zu ainem tor
giengen si die riht.
der wirt sprach:< mit niht
schuelt ir kain sorge han,
ez ist umme daz viur also getan,
daz ez nieman brennet:
daz wirt iu hie bekennet
mit aigenlicher kuntschaft.>
daz selbe viur wunderhaft
ryale wart also bekant
daz ez in niender kuenne brant,
swie vast ez umme in zesammen bran.
joraffin der werde man
fuort den ellenden gast
durch daz viur in ain palast,
daz waz von grozen viuren glantz;
dar inne sach er ainen tantz
von mannen und von wiben,
die begunden schiben
von im ir gesihte;
si wolten sin mit nihte
han dehain minne;
des wundert sine sinne.
nu merket aber wunder groz!
do er gesach und auch erkos
daz sin do diu selbe schar
wolt nemen kainen war,
des nam in michel wunder.
do nam er war besunder
ir gestalt mit kuende:
si heten wite sluende;
do warn in die bueche wit,
diu muelr groz und gar gevrit
vor aller liutsaelikait.
do bat der gast den wirt gemait
daz er im sait aventuer;
do sprach joraffin:< ich stuer
iuch mit aventuer baz.>
er fuort in dannen, als ich las,
aber in ainen witen sal,
der was auch fiurin ueber al;
dar inne ein schar gezieret
saz und geflorieret
mit golde und mit gestaine;
daz warn vrawen raine
und ritter wol beclaidet.
ryal do niht laidet
diu stunde von der angesiht.
zehant diu schar sich gein im riht
und nigen im biz uf den fuoz:
da mit erzaigtens im ir gruoz
und auch ir willekomen dar.
do danket er der richen schar,
als wol gezam den zuehten sin.
do sprach der ritter joraffin:
< nemt, lieber herre, war
wie iu gevalle disiu schar!
der pflig ich und si dienet mir;
ich lazz iuch sehen, wellt ir,
noch mer hie ze huse:
get dan in mine cluse
und schawet min clainoede!>
der kecke, niht der broede,
gieng unerschrocken mit;
er sprach:< herre, des ir mich bit,
des schoelt ich iuch billich biten.>
do kerten si mit gahen triten
in ze joraffines sal,
der was gezieret ueber al
mit maniger hande richait;
von viur was ez alles wait
nach der augen angesiht,
und doch nieman brante niht
noch tet kainer slaht pin.
des berges herre joraffin
der lie do sunder twalen
den ellenden ryalen
vil wunderlicher dinge sehen:
er hiez in kunnen und spehen,
waz im geviel da aller baz,
daz er des naem sunder haz.
ryal was der geluebde vro:
er begunde schawen do
diu wunder aelliu durch den sal,
im tet unmazzen we diu wal,
so vil was der gezierde.
ze jungst er erzwierde
ainen helm silber wiz,
den het maisterlicher vliz
nach wunsche gekundewieret.
auch was er gezimieret
mit ainem clainode riche:
ez was geworht maisterliche
ein naht kindel uf dem helm.
diu kunst von maniges mundes gelm
wart gepriset witen:
hie vor bi alten ziten
gemachet ez ein maister wis,
er leit dar an so grozen vliz
daz man im sin billich danckt noch.
ez het der kuenc sadoch
dar under dick so wol getan,
in het als ich gelesen han,
gesehen nie kain muoter barn,
nie lip so verre was gevarn
der in het gesehen ie,
durch daz donr gebirge nie
was komen kainr muoter kint
wan die von rehte dinne sint
und ryal der junge.
doch kuendet hie min zunge
vil aventuerlich sage:
swer die welle hoern, der gedage
und stille sin zungen mir,
so sage ich im mit hertzen gir
vil der wilden maere
wie daz kindel waere.
nu, wol gemuoten tugent rich,
tuot uf diu orn, merket mich!
ich wil iu von dem kindelin
sagen daz do liehten schin
gab von dem glantzen viur:
kunst und aventiur
an im baidiu lagen.
kuennet ir mich vragen,
ich kan iu aigenlich sagen,
man sah ez uf dem haupt tragen
ainn loebelichen crantz,
der was von rotem golde glantz
geflohten maisterliche.
sehs edel stain riche
gevihlt warn und ergraben
maisterlich zu buochstaben,
die lagen in dem schapellin.
daz erst was ein phin rubin
und was gemacht zu ainem c.
ich sag iu von kuensten me:
da nahen bi dem rubin schain
gepoliert ein karfunkel stain,
dar uz gemachet was ein u.
dar nach mit richer kuenste bu
was ein turchis in daz golt
geveltzet durch der minne solt,
dar uz was ein p gevilt.
nach dem ze naehst was gezilt
ain diamant an dem ringe,
der was aller dinge
gemachet zu ainem i.
dem stuont do naehst bi
ain adamas so veste,
der was mit kunst beste
zu ainem d gewirket.
dor nach so lag gezirket,
verwieret in dem golde
ein luestig schon crisolde,
dar uz gemachet was ain o.
ditz wort spricht cupido,
der ez reht wil buochstaben:
die edeln stain urkuende gaben,
daz iu genunzieret
hie nach wirt geglosieret,
von welher kunst kuenne
daz selbe kindel bruenne
und sin gestalt so wunderlich
was und auch so vesticlich
stuend in viures brunst:
daz kom von richer kunst.
bi dem helme hieng ein schilt,
der wart mit spern nie verzilt
von kaines mannes punder;
dar inne brueven kunder
ain nackent kindelin alsus.
ain holtz daz haizzet ebenus,
dar uz der schilt gehawen was:
sin natur ist, wizzet daz,
daz ez kain viur verbrennet.
do was er ueber spennet
mit hueten salamandrin,
dar inne lag daz kindelin
von kunst dar aventuer
reht als ez laeg in fuer
und do bruenne under ain ander.
bi dem schilt vander
mit augen, der gehuer,
ain kobertuer
von salamanders vellen:
reht als die marders chellen
ir etliche gaben schin,
wan si niht aines kuennes sin.
daz mag ich wol beziugen sus
mit dem maister plimius,
der von in geschriben hat:
< ain kuenne in tieres wise gat,
daz ander als ein wurm gestalt;
si baide sint natuerlich kalt,
ir wonunge ist in viure.>
da von diu cobertiure
was kostbaer und wirdig.
do was er begirdig
an den wirt mit siner bet,
die er mit zuehten gein im tet.
ze joraffin sprach ryal:
< herre, ir gabt mir ain wal,
der schult ir mir niht abe gan.
ich wolt daz clainoede han
gern von iu, herre min,
moeht ez an iwern gnaden sin
oder dueht ich iuch der gabe wert;
und het ich niht so hohe gert,
ich wolt iuch biten vlizzeclich,
lieber herre, daz ir mich
mit dem clainoede stiuret
und mich an prise tiuret
durch iwers prises ere:
ich woelt iuch ymmer mere
prisen und ruemen
und iwer lop bluemen
und wolt darumme vlizzig sin
daz ich in dem gesmide phin
nach prise wuerbe ze aller stunt.>
und als er sin rede kunt
joraffin do getet
mit so vlizzeclicher bet
von begirde des hertzen sin,
der rede antwurt im joraffin.
er sprach mit zuehteclichen siten:
< herre, ir kuennet hohe biten.
swie ez umme iwer raise lit,
ich waiz wol daz ir edel sit
und von natur wol geborn;
doch fuerht ich daz so uzerkorn
iht iwer werdes leben si
und so loebelich da bi
daz iu der helm wol gezem:
ich fuerht daz er iu benem
iwer ruomes prise.
lat in hie, sit ir wise!
ez ist darumme also getan,
er muoz sehs lay wirde han
der in ze haubt binden schol:
daz kuennen iu bewaeren wol
die sehs stain glantz
die ligent in dem crantz
und in der krone guldin
die uff hat daz kindelin
daz uf den helm gemachet ist.
swem der sehs wird ainiu brist
der die stain sint geziuge,
fuer war! ich daz niht liuge,
swenne der den helm stuertzet,
zehant der stain uz buertzet
der der selben tugend walt.>
so sprach der junge herre balt:
< nu sagt mir, lieber herre min,
welher hande muegen sin
die sehs lay prise?>
joraffin der wise
sprach:< sid ir geruochet
und edel wirde suochet,
die lazz ich iu hie werden schin.
der erste stain ist ain rubin,
gepoliert wol mit guet:
er muoz ain rich gemuet
han und wesen tugende vol
der den helm fueren schol.
auch muoz sin hertze brinnen
nach lobrichen sinnen,
als der karfunkel brinnet.
auch muoz er sin besinnet
mit staeten sinnen wise
gelich dem turckise.
auch muoz er ane schant
gelich dem dyamant
sin an rehter kueschekait
und auch on alles gunderphait.
er muoz auch veste, wizzet daz,
wesen als der adamas,
dem kain wafen mag geschaden.
er muoz mit schoene auch sin geladen,
als der crisolitus sich hat;
des selben hand ir aber rat:
het ir die andern als die,
so moeht iu vil wol werden hie
der helm ze ainer stiur,
schilt und kobertiur
und ein schoenes oersh da mit.>
ryal sprach:< herre min, ich bit
mit gantzen zuehten vlizzeclich
daz irz wagen lazet mich
durch iwer hohe prise:
swa mir kain stain entrise,
so lat mich dester swacher sin!>
do sprach der wise joraffin:
< ich will auch gerne schawen
ob ie kint von vrawen
an dise welt wuerde geborn
des leben si so uz erkorn
mit lobericher wirde hoch
als der kuenc sadoch,
dem der helm wart gemaht;
ist iu daz erbe sin eraht,
so sit ir saelig her komen.
wirt aber iwer pris genomen
ab von der stain kraft,
swa ir komet in ritterschaft
zu werden lueten hie und dort
und iwer hertze do bekort
valsches durch gelingen,
zehant die staine springen
siht man uz der krone:
da vor huet iuch schone,
daz ir iht werdet eren kal!>
< gern, herre>, sprach ryal,
< ich wil min hertze twingen
zuo lobreichen dingen,
swa ich in den landen var.>
joraffin der bot im dar
helm, schilt und kobertuer;
mit vraeuden nam ez der gehuer
und wart ein gar gemaiter:
< nie ritter baz beraiter
ward uf ritterlichen sin
denne ich von iu beraitet bin.
got selber der si iwer lon:
ir habt mich gegruezet schon.>
alsus der junge ellende,
ryal der genende,
do er daz clainoede enpfieng!
joraffin do mit im gieng
durch daz gebirge wider uz:
do si komen fuer daz huz
da diu herliche schar
inne wont mit vraeuden gar
nach werdeclichem sinne
und minnten nach ir minne,
ryal vraget aber in.
er sprach:< herre min, ich bin
triwen worden innen
an iu und minnen:
da von so west ich gerne gar
von was ordens disiu schar
muoz also bi ein ander sin.>
do sprach aber joraffin:
< nu sagt mir, junger degen balt,
von welhen jaren ir gestalt
iuch dunke nach dem wane?>
do sprach der wandels ane:
< herre, ane alles varen
under drizzig jaren
shinent si und elter niht.
hant si gelebt lenger iht,
dem ist gelich niht ir schin.>
der rede lachet joraffin;
er sprach:< si hant gelebet hie
in disem leben ie und ie
und lebent auch ane ende.>
do sprach der junge ellende:
< owe! wie gern ich vraget dan
iuch wer si waern, werder man!>
joraffin sprach zuehteclich:
< lieber herre, ir vraget mich
so beschaidenliche
daz ich iu niht entwiche
ich kuend iu wunderlichiu dinc.
ditz gebirge ist ein ursprinc
dar uz diu welt rinnet:
swaz diu gemainlich minnet,
daz vindet man hie inne.
hie ist aller hande minne,
si sie gut oder arg,
si wirt hie geminnet starg
staeticlichen fuer sich dar.
also bezaichent disiu schar
die wolgemuoten eren wert
der hertze ie ritterschefte gert
und aller tagaldy;
so erkenne ich auch hie bi
daz ir si habt geminnet ie,
sie habnt iuch gegruezet hie
so gar on alles wanken
daz in sin billich danken
schol iur trut amye.>
seht, do zunt aglye
so vast in sinem hertzen an
daz er von andaht enbran
gelich dem gebirge mit.
nu kertens dannen on gebit:
durch des viures gedunst
brinnent in der brunst
giengenz on allen schaden.
do si komen fuer daz gaden
da diu missestalt schar
nam auch ir minne war
diu an si genaturt was,
und do er in daz palas
sach der schande nie begie,
do kerten ir antluetze sie
von im alle geliche.
do sprach der zuht riche:
< nu vraget ich aber gerne des
iuch, hertze lieber herre, wes
mich zihen dise luet
daz si mich ietz und huet
fliehent mit ir angesiht?
uf min triwe und het ich iht
wider ir hulde getan,
des wolt ich in ze buozze stan
nach iurem rat untz an ir minne.
ir hulde ich gern gewinne,
ob ich si gewinnen kan
durch iur ere, werder man.>
diu rede muot joraffin;
er sprach:< ir schuelt min
dienst und min hulde han,
ir muezzt aber ymmer an
hulde wesen gein der schar.
ir habt ir nie genomen war
mit kainen dingen so noch sus.
seht, herre, sie betueten uns
der welt gitsaere
diu iu ie was unmaere;
darumme tragent si iu haz
daz ir sit ein spiegel vaz
dar inne man vil prises siht.
fuer war, si minnent iwer niht,
wan ir si habt geminnet nie.>
ryal sprach:< so wil ich hie
auch warten niht ir gruezze.>
von dannen kert der suezze
mit dem wirte tugende vol:
hin durch daz gebirge hol
komens an den liehten tag.
ryal einen sueften wag
von des hertzen grunde
durch lip uz ze dem munde
und sprach daz wort mit jamer:
< ey, herre got, nu lamer
gestan niht din helfe ab,
daz ich alsus iht hinnen drab
ze fuozzen in der schanden mos!
und schol ich hinnan ane ros
diu clainoede tragen,
so wirt man von mir sagen
in den landen unverholn
daz ich si hab hie verstoln.>
mit zuhten sprach do joraffin:
< mich dunkt iwer varwe swin
von ungemuete vaste
diu e in glantz glaste,
swa von ez joch wesen mag.>
ryal sprach:< so laiden tag
ich vor nie me gelebt han;
schol ich ze fuozzen hinnen gan,
daz swechet mir die wirde min.>
do sprach aber joraffin:
< ir schuelt die rede stillen,
herre, durch min willen,
des wil ich iuch mit flizze biten.
ir komet her zu mir geriten;
schoelt ir danne hinnen gan,
daz waer ein laster mir getan
von dem ich wuerd an eren kal.>
er fuort in sa in ainen stal,
da stunden schoenr oersh driu.
daz ain daz lie sich an diu kniu,
da ez den degen erste sach.
joraffin do aber sprach:
< seht, herre, ditz kan mir bewaern
daz iuch kund unwandelbaern
iwer werdiu muoter tragen.>
nu was daz oersh, hort ich sagen,
gestalt wol ze prise,
do sprach der wirt gar wise:
< wol uf! ir schuelt riten!>
an den selben ziten
ryal sich uf daz oersh swaif:
der schilt im sinen lip begraif
den im der wirt het gegeben;
die cobertiur vielt er eben,
diu gab von stainen richen glis;
der schoen helm silber wis
hienc hinder sinem nacke.
zehant der edel bracke
kom zu im geloffen:
uz dem gebirge offen
riten si die rihte hin
do daz rad von kuensten sin
triben umme diu bilde;
der wunder vogel wilde
mit vier haupten saz da bi.
der junge degen wandels vri
aber vragen do began
joraffin den werden man.
er sprach:< herre, werder wirt,
daz ich iuch niht het geirt
so vil mit miner vrage hie,
so gevragt ich gerner nie,
daz ir durch iwer edelkait
mich beschiedet wa von trait
der vogel haubet viere,
wa von diu bilde ziere
so sterclich ziehent an dem rad.>
er sprach:< herre min, ich lad
iuch gerne hie mit werdekait:
da von so wirt ez iu gesait
daz ir saget auch da von.
durch diu bilde gat ein don
diu von dem ursprinc rinnet,
als ich hab vor besinnet
mit gewaeren worten sus:
der welt urspring ist dirre fluz,
der tailt sich manicvalter;
diu bilde sint jugend und alter,
die banent nu der welte pfat;
auch ist der welte lauf daz rat
der da nymmer niht gestat.
min sin iuch schier wizzen lat
was der wunder vogel tuet:
daz schoen haupt sint die luet
die da wol verschulden
her nach gotes hulden
in dirre welt kunnen,
also daz si in wunnen
lebent nach der hinnan vart;
so tuet gra haupt bart
der welt altiu kinder;
lieber herre, sinder
wise, so rihtet iuch dar nach
und lat iu sin yle gach
zu der gotes mugent!
daz haupt daz in jugent
schinet an dem vogel,
daz tuet der welt gogel
den tribent junge luete.
dar nach ich iu betuete
daz vierde haupt tievellich;
daz sint die da von gote sich
schaident mit ir suenden.
auch merkt und lat iu kuenden
wie ich haizz und wer ich bin:
ich waiz daz wol an iurem sin
daz irz niht ungevraget lat,
wan ir mich vor gevraget hat,
der aventuer biz an mich;
so schuelt ir wizzen wol daz ich
gehaizzen bin muotwille.
ich dunk iuch niender so stille
ich kan gehelfen ie dem man,
swie er daz leben vahet an,
daz ich han getriben ie;
da von so bin ich pfleger hie
al der welt allain:
ich pflige ir gar gemain
nach ir muotwillen, als ich schol.
si tragen uebel oder wol,
dar zu so gib ich stiure.
alsus ich in dem viure
ze allen ziten brinne:
swaz mich mint, ich minne
ez offen und stille,
da von haiz ich muotwille.>
also schier do joraffin
ryalen da mit worten schin
getet diu wunder wunderlich,
do sprach der junge tugentlich:
< herre, ir habt ze liebe mir
vil getan, des muezt ir
vor got sin gepriset!>
zehant in fuerste wiset
wider gein dem berge hol:
joraffin der tugentvol
der rait do mit im fuer die hul.
er sprach:< daz ich iuch also schuel
verderben in dem berge lan,
daz wirt talanc nu getan,
sit ich iu han geholfen her.>
hin in den berg mit im rait er,
dar inne ez vast wundert,
ez bruedelt und dundert
in dem gebirge vaste.
der wirt sprach zuo dem gaste:
< nu waiz ich daz wol aigenlich
daz ir aber gerne mich
fraget der aventuer
wa von daz ungehuer
weter also brelle.>
< ja, herre! waer diu helle
hie mit aller ir geschaft
und aelliu tiuvellichiu craft
hie mit aeller ir gebruedem,
ez moeht daz geluedem
kume tiuvellicher sin.>
do sprach aber joraffin:
< herre, habt vesten muot!
der tiuvel hat daz lant behuot
mit disem vaigen slozze
daz gande noch ze rosse
nieman zu im komen mag.
unser lant waer im ein slag
an maniger sele kristen;
nu hat er uns mit listen
daz lant also versluetzet,
daz im vil vast nuetzet
und gotes schar do hindert,
also daz ez sich mindert.
ez kom maniger muoter barn
zu uns in daz lant gevarn
der von uns bilde nam,
also daz er kam
zu gotes vronen riche.
auch wizzet sicherliche,
wan der edel bracke,
ir muestet in dem smacke
verderben hie ze stunde.
er treit in sinem munde
ain wurtz diu iuch nert:
da von die riht ir nah im kert!
er ist ain guot gelait,
er wist iuch arbait
under aventuer gut
gemischet: wan ir vesten muot
hat mit siten wise,
so wirt iu ruomes prise
me denne vil erkant.>
da mit waren si zehant
komen an die porten,
diu was do ze allen orten
verrigelt und versluetzet:
der tiuvel het gehuetzet
da fuer manigen rigel groz.
joraffin si schier entsloz
mit siner kuntschefte guot:
ryales degenhafter muot
behuot in do vor todes pin,
und der ritter joraffin
der half im durch diu helle tor.
mit liebe si sich do vor
schieden vriuntliche:
ryal der zuhtriche
bat sin got mit vlizze pflegen,
joraffin do manigen segen
sprach nach dem ellenden.
sus liez er den genenden
nach sinem bracken riten:
an den selben ziten
want er sine raise
zu huse. dirre waise
kerte hin, er weste wa,
wan daz er sines bracken sla
bant durch die wilde hin:
uf aventuer stuont sin sin.
nu minne und aventuere!
nu dar! gebt stuere
minen sinnen tummen
daz ich ab wegen krummen
wise hie die rihte
ryalen mit getihte
uf loeblich getaet!
nu was diu minne staet
da mit ir stiur,
und diu aventiur
diu ward al da genuewet.
ryal do wol getruwet
sinem bracken fuersten,
der kunde durch die huersten
maisterlich wol diu pfede:
nu warens, als uns sait diu rede,
komen in der genahede strich
daz man dan noch aigenlich
zalt hin gein aurimont
aht mile; seht, do wont
der riche kuenc von marroch,
gewaltic, wirdic und hoch,
vil der kuenge herre.
von aurimont unverre
des landes hauptstat do lac;
diu was gehaizzen baldac:
dar in der kuenc gesessen was.
nu was dar komen, als ich las,
ain magt uz media,
diu scholt wider sagen da
von dem kuenge darius;
der beriet sich des alsus
daz er, als uns diu rede sagt,
sant dar die selben magt
darumme gar und anders nit
daz der kuenc was gesit
daz er die boten starbt
und ir do vil verdarbt
die im wider saiten:
darumme er die gemaiten
magt het gesendet dar,
er wolt wesen sicher gar
daz er ertote niht ir lip
darumme daz si hiezze ein wip
und wibes zaichen an ir truege.
si was huebsch und cluege,
schoen und da bi wunnesam.
und da si fuer den kuenc kam
und da ir rede fuer gelait,
do wart des kuenges zuernen brait
gein der maget zierlich:
er sprach:< wil iwer herre mich
miner gewonhait entwern,
dafuer so wil ich hiute swern
daz er sin niht gefugen kan.
ir muezzet alsam ain man
von mir han ain botenbrot
also daz ir liget tot,
doch aber vor den lueten niht.>
sa zehant er balde schicht
nach sehsen den vraidigosten
die er in sinen kosten
iender vinden kunde:
den wart von sinem munde
geboten an die libe
daz si dem schoenen wibe
daz leben balde naemen
und von ir niht enkaemen
die wil der atem bi ir schin,
und daz si von den lueten hin
mit ir kerten ze walde.
do rusten si sich balde:
an den selben stunden
der maegde do gebunden
ir hende wurden hinder sich.
die vraidiger vraidiclich
mit ir ze velde kerten
do wart von der geherten
gebaret also jaemerlich.
nu komens uf den selben strich
eben nach des wunsches wal
dar uf in widerrait ryal.
o we! wie saeliclich er vert
mit dem geluecke, saelde kert
uf siner vert her und dar!
des wart diu maget wol gewar,
diu do zu den vristen
wart von ainem kristen
geloeset von ir swaere.
die uebeln vraidigaere
heten die magt wunnenclich
von den strazen in ein tich
gefuert uf des todes pin:
si wolten auch da sicher sin,
daz ieman irn mort
da saehe oder hort
wan vogel und tier.
nu berieten si sich schier
mit welher hande noeten
si do woelten toeten
die stoltzen magt raine.
do sprach under in der aine,
der da ir wipheit ringe wag:
< wir schueln ir ab slahen den nag
und schuelln riten wider hain!>
do sprach der ander:< naina nain!
wir schuellen dem gewurm entwern
allen werden wiben ze eren!
sit si ir lip, ir namen hat,
so ist daz min bester rat
daz wir si ziehen uz dem hor
an ainer wide hoh enbor
und hahen sie an ainen ast.>
dem rate wonten si do vast
alle do der volge mit:
sa zehant da ward ein wid
gesuochet und funden;
si wart do crump gewunden
diu e was eben und stark,
und wart der rainen umme den nak
gestricket mit unliebe
nach siten boeser diebe,
die den lueten sir versteln.
< ey>, sprach si,< der wizzen keln
durch die mit herzenlicher ger
ist zerbrochen manig sper
in dem lande ze media!
west ez der fuerste von loga,
min vil lieber hertzen trut amys,
daz ich hie in diebes wis
schoelt an disem storren
uf gehangen dorren,
ez waer sins hertzen swaere.>
do sprach ain fraidigaere,
der kainr saelden was gewon:
< ziuh uf und helfen ir der von!
si habt uns mit ir claffen hi
ze lange.> do sprach aber si:
< naina! herren, tuot so wol!
sit daz ich von der welt schol,
so guennet mir daz ich mahmet
hie gesprech min gebet,
daz er geruoche helfen mir
in jenr welt! wellet ir
mich durch in der bet gewern?
auch wolt ich an der bet gern
daz ir liezzet mich erclagen
und danc dem fuersten loga sagen
maniges dienstes des er mir
hat getan mit hertzen gir
bi allen sinen jaren.>
do sprach zuo der claren
der vraidiger vraevellich
daz si mit kurtzen worten sich
erclagte swie si wolte,
und den tot do dolte.
des urlaubs was diu magt
vro, als uns diu rede sagt,
und kert sich gein media;
si sprach:< hertzen trut loga!
was du mir dienstes ie getaet
mit ritterlichem prise staet,
des muezen danken dir die got
und fuegen dir durch ir gebot
ain ander hertzenliep, daz dir
der dienste dank die du mir
hast erzaigt ane zal.>
die rede hort wol ryal,
der was gestapfet nahen dar,
daz si sin wurden niht gewar
vor dem gebuesch dicke.
ryal der wide stricke
siniu augen nie verlie;
er sprach:< und schoelt ich sehen hie
hangen dise keln wis,
so schoelt nymmer wip « amys »
billich zuo mir sprechen;
ich muoz daz hencken rechen
oder ligen tot in strit.
owe daz ich iht bit
lange mit der helfe min!
agly min truetin,
durch dich wil ich hie vehten.
die wizzen kel slehten
wil ich loesen von der wide;
ez mag hie weder tac noch vride
gewesen zwischen mir und in.>
ahy! wie ritterlich er hin
ruschet durch die hecken!
die covertuer sich strecken
sah man von dem gevert:
der windes luft si nert
daz si niht wart zerzert;
bedecket und bespert
mit koste rich was oersh und man.
hurta! wie ritterlich er kan
zuo varn mit manlicher maht!
sin hertze willeclichen vaht
durch die magt uzerwelt
diu sich da so qualich quelt,
also hertzenlich sere,
und auch durch aglyen ere,
die er staet bi im vant:
ir schon, ir werdekait sich want
vriuntlich in daz hertze sin:
swie daz siner augen schin
gesahen in langer wile nie,
doch waren bi einander sie
mit andaht zallen ziten.
nu wolten ane biten
die uebeler die claren
henken; ir gebaren
was gar on erbarmen.
si sprach:< owe mir armen!
was ich nu vraeuden hinder mir,
loga, lazen muoz an dir!
so dich sin got ergetze!
hie mit ich dich uf setze
und tuon daz laider noch ze fruo.>
da mit sluog si diu augen zuo
und wolt die welt nimer sehn
von der ir dicke was geschehen
manic hohiu werdekait.
nu het auch ryal sich berait.
ein vraidiger, under in der wirst,
zuo der magt sprach:< du irst
mit rede uns hie ze lange.
wol uf und hange!
daz ist nu ane biten.>
do sahens auch zuo riten
ryalen durch die buesche:
die sehs umm ain gruesche
vorhten do den ainen.
er sprach:< was mag ez mainen
daz ir an dirre wilde
ditz schoene wibes bilde
wellet henken so verholn?
sagt an, hat si iu iht verstoln
oder was tuet disiu rache?>
do sprach mit vraiser sprache
zu im ain uebelaer:
< daz lat iu sin unmaer
wa von si mueze hangen!
lat ir iuch nit gelangen
daz ir si wellet retten!
ir werdet anders zetten
daz bluot in dirre wilde,
swie vast iu in dem schilde
daz viur und uf dem helme brint.
ich han mich des vil wol besint
daz ir uns wellt erschrecken:
het ir den helle recken
selber zainer stiure
und aller helle viure,
wir waeren dannoch unverzagt.>
ryal sprach:< diu schoene magt
wirt von mir geloset,
oder ez wirt hie geroeset
der cle me mit bluotes traehen.
mich dunket an ir waehen
rede daz si sie
vor missetat diu frie:
wes wellt ir denne zihen sie?
ich han auch wol gehoeret hie
daz ir ein fuerste gedienet hat
lange mit prislicher getat
in turnai und in punder:
da von so nimt mich wunder
wamit si hab den tot verdient.
ir quale vaste hat gegrient
in minem hertzen, daz ez is
vor zorn herter denne ain kis
umm ir leben uzerkorn:
woelt ir mir disen zorn
durch iur edelkait ergeben
und die magt lazen leben,
ich woelt iuch prisen ymmer.>
< daz kan geschehen nymmer.>
sprach do ainer under in.
do sprach zehant ryal:< ich bin
der iuch die magt niht toeten lat:
die wile daz mir bi gestat
daz leben in dem libe,
durch willen aller wibe
si iu min dienst hin gelaint!>
da wurden sa zehant erschaint
schoener swert siben
diu do mit veste triben
die slege und auch mit maht.
nu traht ob ditz gevaht
getailet waer geliche!
nain! in dem wilden tiche
deweder halben helfe kan.
ze der ainen sit ain ainig man
muost an sehs vehten
wan daz von frumen knehten
im schier helfe wart berait:
heldes muot und degenhait
da vest bi im striten;
davon so wart durch sniten
daz verch den uebelaeren.
mit grozen slegen swaeren
wurden si dicke troffen
daz durch ir helm offen
gesloffen waer ein wisel:
von bluot manic risel
vloz ueber die barbier.
der junge degen zier
also ritterlich gewarb
daz da von sinen handen starb
under in der fuerst,
dar nach der aller tuerst
wart ze tod erlemt.
des wurden ser ergremt
die vier die do mit im striten:
der wurden zwen ze tode ersniten
in ainer kurtzen wile,
zehant mit gaher yle
die zwene wurden fluehtig.
der junge degen zuehtig
der jagt si durch die studen;
er sprach:< nu hin, ir suden!
waz wolt ir gein kainem man
iuch strites ie genemen an,
do ir niht hetet mannes muot?
ich west wol daz ir niht guot
waert gegen strites wer,
do ir an dirre magt her
iuch also wolt rechen!>
zehant sah man den vrechen
keren gein der magt;
er sprach:< uf kain gejagt
ich gerner nie gehetzet.>
swie vil in dorne kretzet,
des aht er ze nihte.
der bracke was die rihte
gesezzen zu der vrien
diu da durch aglyen
von dem tode wart genomen;
ryal do on alles lomen
zuotz ir mit gaher yle rant
und erbaizt sa zehant
zu ir uf die erden:
die hende er do der werden
lost und liez auch lenger nit
umm ir keln wiz die wid.
zehant do der genende
mit siner werden hende
die schoenen magt erloste,
und do er si getroste
mit worten also zuehteclich,
do sprach si:< lieber herre, mich
hat noch diu saeld in irre pflege,
diu truog iuch her uf disem wege
mir ze helf stiur.
sagt an, schol ich daz viur
iht fuerhten und entsitzen
daz da mit glantzen glitzen
glestet uz dem schilde
und von des kindes bilde
daz uf dem helm brinnet?>
< nain!> sprach der wol besinnet,
< ir schuelt iu fuerhten nit dor ab!
ob ich iu hie gedienet hab,
des dancket mir, vil rainiu fruht,
da mit durch iwer edel zuht
daz ir mir geruochet sagen
warumm die lasterbaern zagen
iuch wolten han erhenket
und wibes namen gekrenket:
taten siz von schulden?>
< nain, herre, bi iuren hulden!
ich het in anders niht getan
wan als ich iuch wil wizzen lan
mit worten aigenlich:
hie nahen bi ain kuencrich
ligt, daz haizzet marroch;
der kuenc ist des siten noch,
swaz boten wirt zu im gesant
durch wider sagen in daz lant,
daz er der kainen leben lat.
nu ward ich durch die getat
von media zu im gesant
ob er waer also erkant
an dem sinne daz er mich
miner wiphait wiplich
hie geniezzen liezze,
und daz er mich niht hiezze
durch sine grimme toeten:
sus kom ich zuo den noeten.>
und also schier do diu magt
ryalen aigenlich gesagt
die warhait und die rihte,
do sprach der nie mit nihte
gevorht untrost dehainen:
< solt ich darumme wainen,
daz waer ein grozziu zagehait!
swa mir daz sterben si berait,
da sterb in gotes namen!
ich muest mich ymmer schamen
daz ich wuerd mainaidic.
da von ir wurdet laidic
in dirre wilde, vrawe min,
da muoz ich selbe riten in:
des twinget mich min sicherhait.
ich han gesworn ainen ait
daz ich dem kuenge von marroch
wider sage, swie ez joch
mir dar umm ergange:
der ait ist mir ain zange
der mich hat bi der not beclamt.
juncvrawe, swie ir sit genamt,
so rit uf iwer straze:
got si der iuch laze
komen schier swa ir welt!>
von ir so schiet sich der helt
mit guoter urlaub rede.
nach dem bracken er die pfede
kerte hin gein aurimunt:
sinem bracken was do kunt
vil der aventuer
wild und ungehuer.
nu merket wa der junge hin
vert! wan ez stuont sin sin
gein aurimunt die rihte.
nu kom ez von geschihte
daz den jungen helt geslaht
in dem gewilde begraif diu naht,
daz im des tages lieht gebrast.
iedoch so rait er fuer sich vast
mit yle sunder twellen:
dem bracken sim gesellen
wolt er niht abstozzen.
zu aventueren grozzen
komens in der selben naht
vor aurimunt; do het gemaht
vor langer zit virgilius
ain werk mit richer kunst alsus,
da was guoter helfer bi
diu kunst nigromanci,
ane die moht ez niht ergan.
nu was der junge wandels an
komen uz der wilde dar.
nu lief der brack uf siner var
die riht in daz gestuel:
ainen brunnen kuel
den kund er da wol vinden
under ainer linden,
diu gab von laube witen schaten.
welt ir der wile mir gestaten,
ich mache iu michel richait
kunt. als diu aventuer sait
und diu guote rede hie,
der selben linden schat gie
sehtzec schuehe von dem stam;
nie muoter kint so verre kam
daz ie gesaehe in ainem raif
geziehen ie so witen swaif
als an der selben linden was.
dar under was, als ich ez las,
gemachet ein gestuel,
da was ain edliu kuel
und suezzer smak von krueten.
nu lat iu betueten
welher hande waere
daz gestuel ahpaere
daz die linden umme gie:
ez was, als uns diu rede hie
sait mit ir lere,
gegozzen uz ere
mit manigem waehen bilde.
tier und vogel wilde
ergraben waren spaehe
in daz gestuel waehe,
ouch was ez kostlich vergult:
der maister sich dem kuenge hult
der daz gestuel maht
so wol nach prises aht
von manigem spaehen sinne.
enmitten stuont dar inne
gefueget an der linden stan
ain sezzel, da was nihtes an
wan ytel golt von kaukasas;
schoelt ich vol loben alles das
da mit der sezzel was geziert,
und daz gestain daz drab liert,
ez wuerd in ainer wochen
nymmer vollen sprochen.
da von wil ich der rede gedagen
und wil von dem gewelbe sagen
daz ob dem sezzel swebt
gelich als ob ez lebt,
daz man do niender hab sach.
under des gewelbes dach
was ain horn gehangen,
vor manigen jaren langen
macht ez dar virgily:
manic guldin lyly
daz gewelbe ziert,
dar uz gestain smiert
daz beste daz ie wart erkant
ueber haidnischiu lant.
wa von nu daz gewelb enbor
hienge, daz ist noch hie vor,
daz ich ez ungesaget han:
ich wil iuch aber wizzen lan
mit rede hie ain tail da von.
der sezzel der was des gewon
von sines maisters listen,
virgilius, nicht ain kristen,
der het in so gemachet:
ain man der nie geswachet
sich selb an kainen orten
mit werken noch mit worten,
an manigen tugenden uzerwelt,
an degenhait ain mannes helt,
der maister was in eren schuol,
so der gesezzen uf den stuol
was von dem ich sait vor,
do gieng er ueber sich enbor
durch die linden este
in daz gewelb veste
von dem ich gesaget han.
da zunten inne sunn und man,
mars und mercurius,
jovis und venus,
saturnus der planet
auch do geschoenet het
daz gewelbe wunnesam.
daz gestirne fuer sich bran
die naht in schoenem glast,
des tages lieht es last
nach der aventuer sage.
nu het verre von dem tage
ryal do wol erkunnet
die wunne diu da wunnet
in richer kunst, in horde groz.
nu gedaht der schanden bloz:
< noch han ich wider saget niht,
fuer war, ez aber noch geschiht,
und gan mir got des libes!
ey, herre got, nu schibes
mir senden uf daz beste!
ich fuerht doch min leste
leben welle uf dirre vart
sich verenden, sit ich wart
verraten von walwanen,
der wil mich hie entanen
des libes durch aglyen,
die rainen wandels frien,
der gunst mir ist so helflich.
des wil ich ueber heben mich
die wile daz ich lebende bin:
durch mines hailes angewin
wil ich hie die ruowe han
und unwidersaget lan
biz ich den tag erkiuse.
ist daz ich verliuse
den lip, ez ist dennoch ze fruo.
minem gevert hoert zuo
witz und da bi guot sit,
und kan ich die gefuern nit,
so hat daz leben mir ain zil:
da von ich mich beraten wil
biz morgen wie ich spreche,
daz man mich iht betreche
ertoetten in der erden pfuol.>
da mit saz er uf den stuol
und wolt siner muede sich
entladen. da schain listiclich
virgilien grozziu maisterschaft:
siner starken kunst kraft
den man und auch den sezzel zoch
uf in daz gewelbe hoch,
dar inne er daz gestirne sach.
zu im selben er do sprach:
< wa von mag diu genade sin
daz du suender on allen pin
scholt zu hymelriche komen?
ich wont daz mir hie benomen
daz leben schoelte werden:
nu wil ich mich von der erden
mit gotes helfe ziehen,
so daz ich muege enpfliehen
des kuenges gewalt.>
nu sach der wol gestalt
vil richer wunne dem gelich
als er waer in dem hymelrich,
wan daz er nieman bi im sach:
daz was sin grozzes ungemach.
in disen wunnen saz ryal,
ez wart in sines hertzen wal
manic fuergedanc erwelt;
mit grozem jamer sprach der helt:
< ey, liebes lip agly!
hertzen trut amy!
vor allem lieb bistu mir.
ich waiz wol, sam bin ich dir;
und bistu mir doch wilde,
ich dich in sel bilde
ze allen ziten, truter zart!
swaz ie birmids uf erden wart,
min qual stuend kume dran geschriben.
diu grozz liebe uns hat getriben
von ain ander baide:
des sitz ich hie in laide
nach dinem anblicke.
ich sueftz nach dir dicke
von des hertzen grunde,
und wart doch alle stunde
wie ez mir ergange.>
nach der red unlange
luht des tage sternes glast
durch die grawen wolken vast,
als in hiez sin schepfer:
sa zehant ein wahter
blies mit ainem horn groz
daz verre und vaste doz,
dar nach den tac er vast an rief;
manic wahter der do slief,
begunde do lut huernen.
ryal begunde zuernen;
er sprach:< hat ieder man ain horn,
so wirt auch talanc hie verborn,
mag ich, ditz horn ich schelle!
ich denk daz man welle
fuer got hie die sele laden:
ez kom ze frumen oder ze schaden,
ez wirt auch hie min huernen kunt.>
daz horn satzt er an den munt
und blies also crefticlich
daz melchinor der kuenc rich
uf sinem bette erschrac.
zehant er do niht lenger lac:
er slof in sin gewaet
und sprach:< von was getaet
ist erschellet hie daz horn?
ich waen daz so wol geborn
kain mensch uf der erde si,
so ahbaer, so wandels vri,
daz er von rehter wirde part
hie der aventuere vart
so schone hab genuewet.
er tor swer getruwet
der kunst nigramanci!
ain man vor wandel vri
ist hie oder geste schaedelich,
des kan ich wol versinnen mich.>
melchinor der kuenc rich
hiez wecken uf gelich
swaz luet do was in aurimunt:
mit den wisen er ze stunt
sich do ze rate sundert.
er sprach:< mich hat gewundert
waz hie so wirdig muege gesin
von dem diu aventuer min
sich von der erden hab gezogen.
nu waiz ich doch daz ungelogen
nieman in daz gewelbe mag
gevarn, in ziehe denne gestrag
uf der sezzel guldin:
von siner werdekait dar in
kom in manigen jaren nie
kain muoter kint, swaz uns joch hie
diu aventuer betueten mag.>
do wazz auch worden liehter tag,
daz man wol da von gesach.
melchinor der kuenc sprach
zu herren und zu vrawen
daz sie uz giengen schawen
mit im in die schrannen.
von vrawen und von mannen
wart im gevolget on urdrutz:
si wolten gern den richen nutz
sehen und die werdekait
von der diu aventuer gesait
het mit dem horne.
und als der hochgeborne
ersach den kuenc melchinor,
do sprach er:< was hat mich enbor
alsus uf gehangen?
bin ich alsus gevangen,
daz ist ain vor gewerbe
daz man dar nach verderbe
hie min hohgelobtes leben.
nu daz si got ergeben!
an des helf laze ich mich,
sit ez hat gefueget sich
daz ich durch die sterben schol
diu min hertz dicke vol
vraeuden hat gefuellet!
sit daz mich nu betullet
hat der tot mit listen hie,
so ruoche got beschirmen sie!>
alsus man von ryal
hort vil der qual
ie vast und ie harter.
er sprach:< vil rainer zarter
suezzer lip gefinet!
din suezzer schin der schinet
in minen augen haiter.>
zehant do wart ain laiter
gelainet ueber sich enbor.
do sprach der kuenc melchinor:
< ganc herab, du herre wert!
sehen dich min hertze gert,
und sage uns niwe maere!>
zehant der junge ahbaere
getorst diu wort niht uebergan:
man sah in von dem stuole stan
an der laiter sprozzen.
nie man gesach von schozzen
dehain so snelles gevert
als do der sezzel kert
mit yle zu der erden nider
an sin rehte stat hin wider
da er vor gestanden was.
den kuenc wundert harte daz
fuer aelliu wunderlichiu ding.
ryal der edel jungeling
was komen ab der linden;
mit worten gar geswinden
hiez in willekomen sin
der kuenc und diu kuengin
und alles ir gesinde gar:
do naig er zuehteclichen dar
und danket in mit worten doch.
do sprach der kuenc von marroch:
< sagt mir, wer ir sit,
daz ir so hoh gefrit
hie schinet von geburt?>
< ey herre, min antwurt
hat gein der rede niht gelimpf.
ich waiz vil wol daz iwer schimpf
mich also hohe ruemet.
mich hat unhail getuemet
daz ich bin kainer eren wert;
min lib auch kaines lobes gert:
der mir ez taet, ez waer ain spot!
ich bin ain armer ellender bot
und bin von frigia her gesant
zu iu, herre, in iwer lant:
des han ich ainen ait gesworn,
fuer war, und waer der verborn,
ich waer ainn andern weg geriten
und het dise vart vermiten.>
do der kuenc den jungen
hort mit der zungen
so zuehteclichen kosen,
do sprach er zuo dem losen:
< nu sage an, lieber, waz si din gir!>
do sprach er:< herre, do schuelt ir
warten widerwaerticheit;
iu schol wesen widerseit
von dem kuenge von frigia.>
do sprach der kuenc:< jara ja!
bistu der boten ainer
der von mir nie dehainer
lebent wart gelazen,
des muezen sin verwazen
die dich da her gesendet haben.
daz din junger lip begraben
von minen schulden werden muoz,
des bin ich in unmuotes gruoz
durch dines libes wolgestalt
und umm die wirde manicvalt
diu von dir ist erschainet.>
do wart zehant gewainet
vil trahen haiz gesaltzen,
die man uz augen waltzen
sah ueber roeselohtiu vel:
manic liehtiu varwe hel
wart vor jamer missevar;
do wart ein jaemerlichiu kar
von der vrawen muenden,
do si den kuenc kuenden
horten wort nach sinem sit.
er sprach:< du muost an ainer wid
hangen, uf min triwe!
doch muoz din tot mir niwe
ymmer mer ze hertzen gan
biz daz der kuenc walwan
sin leben git umm dinen tot.>
sa zehant er do gebot
daz man den jungen taet fuer
also daz er den lip verluer.
< ey, lieber herre!> sprach ryal,
< sit daz ich ân allen val
iu des todes schuldig bin
und sol dehainen sin
han zu minem leben,
so sint mir, herre, geben
ain gabe der ich ger.>
do sprach der kuenc:< ich bin wer,
wes du muotes, daz sol wesen
an allain din genesin:
daz mahtu niht vor mir behaben.>
< so muezz ich werden hie begraben,
des mag laider sin kain rat!
so bit ich, herre, daz ir lat
mich legen under aines sarkes stain,
daz dar uf werde gehawen rain
mit der urkuende buochstaben
leselich und wol erhaben:
« agly! ach, ymmer we!
ich gesih dich nymmer me! »
her kuenc! sit ich niht me sol leben,
so haizzet armen lueten geben
swaz ich hab hie an mir!
ich man iuch, herre min, daz ir
ainer bet geweret mich:
lieber herre, alsus han ich
dirre bet hie begert.
auch haizzet aglyen namen wert
zu mir legen in daz grab!>
der kueng sprach:< sit ich dirz gab,
so wil ich dir niht liegen.
niht wol mir stuende triegen:
da von so scholt du sin gewis,
mit worten ich gebiut dis
daz ez ergat nach diner ger.>
< gnade, herre min!> sprach er,
< so stirb ich dester gerner vil.
sit mich ain ungetriwes spil
hat in den tot gegeben,
so gib ich uf min leben
der diu mich in sele mint;
ir hertz daz ist so wol besint,
ungerne si mich sterben waiz!>
do wurden aber trahen haiz
gewainet von den wiben
und von der maegde liben
die do ze hove waren:
riuclich gebaren
sah man ir do wol hundert;
gemainlich ungesundert
sah man si alle riuwic gar
do der helt so lieht gevar
was daz niht sin varwe erlasch,
und der grimme tot so rasch
sin leben scholt verderben.
er sprach:< schoelt ir mich erben,
iu moeht kum uf minen tot
gewesen sin also reht not!>
an den maern do diu clage
ergie nach aventuer sage,
do komen dar geriten
die zwen die gestriten
mit im heten umm die magt:
do wart dem kuenge alrerst geclagt
daz der junge maer
im het sin dinaer
erslagen und die magt erlost.
alrerst do in des zornes rost
der kuenc wart enflemmet;
sin hertz wart ergremmet
uf den jungen bitterlich.
er sprach:< ez hat der tiuvel dich
ze schaden her getragen mir.
daz al diu welt stuend an dir,
so waer verlorn din genesen.>
do sprach der junge uzerlesen:
< ir habt gedraeut mir genuoc.
und daz mich noch kainr sluoc,
ich han des lebens mich bewegen.
scholt ich strites gein iu pflegen,
iwer ainer liez mich lihte gan.
denne daz ich dar zuo han den wan
daz ich erlich werd begraben,
ez waer ein vehten angehaben
daz ich doch pflaege werlicher tat.
sit mines todes ist kain rat,
so mag ich doch wol vraewen mich
daz ich mit sachen laesterlich
den tot niht habe erworben.
ez ist durch wibe erstorben
manic werdeclicher mannes lip:
also bin ich durch ain wip
in den tot da her geriten.
ich mag auch niht wider iwer siten,
da von han ich mich sin erwegen.>
zehant do wart der junge degen
gebunden als ein valscher diep:
< owe>, sprach er,< hertzen liep,
rainiu fruht aglye!
wer schol zuo dir « amye »
sprechen, wandels ane magt?
owe! daz dir iht werde gesagt
daz ich so lasterlichen hie
verderben muoz, und ich doch nie
warb nach kainem laster!>
do ward aber vaster
gewainet denne vor geschach;
manic rainiu vrawe sprach:
< ey mahmet und jupiter,
tarffian und bilwer!
moehtet ir erwenden
daz unbillich schenden
daz man an disem man begat
der schand nie getriben hat!
daz kan uns zaigen sin gestalt.>
do wart der junge degen balt
vast gecropfstozzet:
da von der jamer grozzet
aber an den wiben.
nu wil ich lan beliben
die rede da mit sage
und kuenden niwe clage.
waer ich der kunst niht ein gebur,
ich woelt vragen die natur
wunderlicher maere,
ob si des siten waere
des ich an si wand bin:
swa beide muot und sin
an zwain sich hat verainet
und ietwederz mainet
daz ander und nieman me,
ob got dem ainen fueget we
daz ez daz ander niender siht
und sie diu melde von geschiht
ainander baide hat entwert,
ob des gemuet iht werd versert
des hertzen liep in kummer lit?
ja, diu minne hoch gefrit
hat mich des underschaiden:
swez hertzen liep in laiden
swebt in des jamers flut,
sin getriwes hertze guot
kuendet im die pin
daz in dem hertzen sin
jamers vil uf quillet,
ez hawet und billet
uz hertzen manicvaltiu lait.
daz beziuget und sait
diu minne wandels vrie
von zyzya aglye.
nu alles liebes fuegerinne,
minne, suezziu kuenginne!
wiltu mir etlich sage
kuenden von der grozzen clage
die liep nach liebe hat getan
ane wizzen uf den wan?
da von hort ich gerne sagen.
diu minne sprach:< daz groest clagen
daz ie geschach von lueten,
daz wil ich dir betueten
daz du sagest auch da von.
ich han den sit und bin gewon
daz ich der besten aht
der muot ich edel und geslaht
waiz und auch erkenne:
der selben zwai ich nenne
dir hie wandels vrie.
diu kuenginne aglye
diu quelt sich in jamers gelme
nach ainem den man wildhelme
namet in dem brunne.
lebten ie in wunne
diu zwai, daz hat veraendert sich
also daz si quallich
nach ein ander lident pin.>
aglie diu kuengin
an ir hainlich saz;
si sprach:< owe, hertze, waz
du mir jamers ruegest
und hufest und fuegest
uf mich daz aller groeste lait!
min hertze wil in bitterkait
nemen ain gevelle.
o we>, sprach si,< geselle,
schoener, lieber, truter!
din getriwes hertze luter
het mich so zart!
nu waiz ich daz du hart
mich arnest uf der verte din:
min hertz kuendet mir den pin
den du von minen schulden hast.
owe, tot, daz du mich last
leben ain stunde!
nu was ich doch von grunde
des hertzen sin truetinne:
owe, suezziu minne,
schol ich sin haben mangel,
so lit des jamer angel
verborgen in den wunnen
der ich mich solt kunnen
mit im sunder sorgen!
da von so muoz ich worgen
an den vraeuden minen.
owe! und schol ich dinen
lip gesehen nymmer me,
so muoz ich han ain werndes we
zuo nemend alle tage taegelich:
qual, jamer, laid und ich
in ain summ sint geschriben.
von allem liebe mich vertriben
hat der kuenc von frigia,
doch wizze wol daz er niht da
ligen schol do mit gelust
ryal ligt in miner brust
in manicvalter zert!
ist dort sin leben hert,
so ist auch hie daz mine.
owe, wie gern ich sine
jugent bi mir haet!
in sinem hertzen staet
was ich ain zartiu wonunge:
sin tugenthaftiu zunge
den vrawen ie daz beste sprach.
owe, wie reht gern ich sach
sinen zarten mannes lip!
mines hertzen lait vertrip
was er und min lucern.
ich sah in also gern
daz mich des niht duht
daz schonr ie geluht
uf derde weder jenz noch dis.
nu wand der kuenc sin gewis
von frigia miner minne?
so moeht ich mich gewinne
wol ruemen und geschaehe daz!
und solten mir auch sin gehaz
alle die daz fuer kaem,
daz ich den wehsel naem,
den kuenc umme disen,
e must uf ainer wisen
ich werden ane haubet!
sit mich der kuenc beraubet
hat der hoehsten vraeuden min,
so muz auch er nu ane sin
der trutschaft min ze male.>
sus saz si in der quale;
si quelte sich mit grozzer kar:
hie mit ich ab des sinnes var
wider ker gein marroch:
da lit ryal gevangen noch.
an disen maeren wart vertailt
ryal und da bi gesailt
mit ainer wid umm sinen nak.
do sprach ain fuerst von baldak:
< herre, ez duncket mich niht guot
daz ir an disem manne tuot
so uebel, daz ist niht min rat.
ist daz ez iu uebel gat,
so wirt man iwer spotten:
des babstes gebotten
schuelt ir darumme luogen,
so toetet ir mit fuogen
disen jungen herren.
nu was mag iu gewerren
daz ir zuo im sendet vor?>
so sprach der kuenc melchinor:
< ir habt mir geraten wol,
da von ich iu volgen schol
und wil des vermiden niht.>
zehant er sinen boten schicht
und hiez beraiten im diu pfaert,
auch rust sich manig degen wert
uf die riweclichen ban:
hie mit kert der kuenc dan
mit ainer groezlichen schar.
sins gevangen hiez er nemmen war,
der wart gefuert unwerdeclich
ze baldach in die stat rich,
diu haizzt in arabisch mech,
dar inne der kuenc sadolech
ain schoensts bethus hat gemaht
daz der hymel hat bedaht,
in mahmetes ere.
den kuenc sach man tuon kere
gein dem selben tempel;
von rotten grozzes trempel
hort man mit braht da vor.
vor dem palas do melchinor
erbaizt nach kuenclicher art:
kalif der babst gefuert wart
gein dem kuenge melchinor;
sin gevangen stuont da vor
dem babst ser gebunden.
der babst do ze stunden
enpfie den kuenc nach sinen siten:
< gnade, herre, ich wil iuch biten,>
sprach der babst kalif,
< iwer sin der, dunket mich, beswif
mit zorn: was ist iu geschehen?
sagt mirz! kan ich iu drum spehn
von unserm got mahmet,
dem wil ich tuon ein soelch gebet
mit miner kanonie
daz sin helf bie
iu creftlichen wirdet schin;
durch den lat des zornes pin,
sit daz sin lip hie ruowe hat!
swebend in dem tempel stat
daz grab von dem gewalt sin.
swaz ie die edeln sarracin
got gewunnen, die sint niht
gein mahmet, den man bi uns siht
sweben in den lueften:
sin helfliches gueften
hat ander got ze stoeret.
sin helf uns nie getoeret
hat an kainen sachen:
iwer wirde niht geswachen
nieman mag von siner kraft
noch iwer riche herschaft.>
der gert kuenc genende,
daz kinne in siner hende
er het und saz mit sinne verdaht.
er sprach:< ich han her zu iu braht
ainen man des werdekait
hohe wirde werde trait
mer denne mir ie wuerde kunt:
mir vorbetrahtikait min munt
iu kuendet daz mit rede war.
ich bin gewesen manig jar
dits riches kuenc von marroch
daz ich die aventuer hoch
sach besitzen menschen nie
die uns virgilius alhie
vor aurimunt gemachet hat:
sin vrier muot, sin werdlich tat,
sin prislich zuht, sin triwe staet,
sin hochgebornes adel taet
habnt in so uzerwelt!
sus her geriten kom der helt
daz nie man wart so schon berait:
an orsh, an yser ritters clait
fuort er kursit, kobertiur;
uf sinem helme bran ain viur
dar inne ain nackent kindel stuont,
dar uf sehs buochstaben tuont
richen schin in ainer chron,
die des kindels haubt schon
zierent und auch nennent,
ob ir latin erkennent.
so sagent die antisten min
cupido haizz daz kindelin.
sus rait der herre in min gestuel.
der stuol in siner fossen tuel
stuont nach sines maisters kunst:
diu aventuer gab im die gunst,
swie daz kom, daz er drin saz,
der stuol da snelleclich, niht laz,
in daz gewelb in zucte;
diu saeld im da lucte
mit irm luoder vaste,
unsaelde dem gaste
moht daz niht vertragen.
do ez begunde tagen,
des morgens er erschellt daz horn,
ich wand daz ich het verlorn
die buerge und alles min rich.
do hiez ich alle gelich
min diener sich beraiten:
die vrawen sich do claiten,
mit den ich gie hin fuer daz tor.
in dem gewelb hoh enbor
saz er mit geluecke:
daz ungelueck fluecke
wart da er her ab kam
und ich die botschaft vernam
daz er dem kuenge walwan
het des ainen ait getan
daz er mir scholt wider sagen.
dar zuo er mir auch hat erslagen
min diener die nach minem sit
die magt an ain wid
wolten han erhenket.
swaz ir dar umm erdenket
daz wol ste minen eren,
und daz sich niht verkeren
min sit der gewonhait,
als ir wol wizzt, swer widersait
mir, daz der muoz hangen,
lat iuch des rates gelangen
so daz ir wislich ratet mir!
den rat mit kunst bedenket ir!>
kalif der babst mit witzen sprach:
< swaz ich der buoche ie gesach
von zungen maniger hande,
so hort ich ane schande
kainn man so luter nie.
der werde got mahmet uns hie
in hat gefueget durch daz
daz wir sin helfe dester baz
erkennen die er dicke uns tuot.
ach, schoelt des edeln werder muot
verderben sus von iwerm sit,
iu volget luetzel witze mit
ob ir verderbet disen man.
wizzet daz er hat reht getan
der uz zwain sachen
daz boeste kan geswachen
und daz best im uz erweln.
iwer gewonhait nieman zeln
darf an disen dingen:
wolt ir nach ruome ringen,
daz kan min zunge iuch leren.
haizzt boten keren
witen in diu lender!
manic kuenc genender
wirt von iu zesammen braht.
mahmet hat uns erdaht
von dem gevangenn wirde vil:
ich waiz von im sin hertze wil
iu wesen bi mit triwen.
da von mich mueste riwen
sin maenlicher muot!>
do wart zehant der degen guot
snelleclich gefuert in den sal:
fuerst sin edel bracke gal
vor vraeuden daz er enbunden was.
uf manigen plyat durch daz palas
ward er gefuert fuer si zwen;
manigen fuersten sah man sten
da losenn vremder maere.
da sprach der erbaere
melchinor, der riche kuenc:
< din saelic ait ist sleht, niht runc,
daz dir belibet hie daz leben.
het dir diu aventuer niht geben
aller tugende haupt stain,
dich heten mensche nymmer kain
lebende me gesehen.
daz wolt niht lan geschehen
mahmet, der werde got,
von dem bi mir ist hie sin bot
kalif, der hailig babst min,
den du hie sihtst: der hat sin
gebet also fuer dich getan
daz ich daz leben dir wil lan,
ich main ob du mit sicherhait
an dienst wellest sin berait
minem gewalt und minem gebot.
wir habenz dafuer daz unser got
dich hab ze saelden uns gesant.
auch sage mir wie du sist genant,
was geslaehts din adel si
und waz gelauben dir si bi:
unblueclich solt du des verjehen,
dir kan laides niht geschehen,
des si mahmet gein dir min pfant!>
der zuhtriche sprach zehant:
< herre, sit iwer kuenclich zuht
samet also gnaden fruht,
und iwers hailigen babstes bet,
dar zuo mahmet iwers gotes ret
gein mir wellent so helflich tuon,
han ich iwern vride und iwern suon
mit sicherhait versigelt,
so bin ich wol verrigelt
vor al der haidenschefte:
iwers gewaltes krefte
hant erzaiget dicke daz.
gern wil ich laisten waz
iwer gebot gebiutet mir:
daz wil ich gern tuon, welt ir
mir helfen rechen den mort
an dem der iwerr wirde hort
mit mir wider sagte,
und er so mortlich jagte
mich in schaentlich todes melme.
ich bin gehaizzen wildehelm,
ain hertzoge von osterrich.
ich waen daz min vater sich
vor laid hab ersterbet:
siniu lant nieman erbet
mer denn ich ellender.
in österrich genender
waer ich baz denne ich hie si!
von zyzya dem kuenge bi
was ich im miner kinthait:
wz waer lenge ob ich sait
wie und waz mir ist geschehen.
auch wil ich iwerr gnade verjehen
daz er mich sant gein frigia:
mit walwan dem kuenge da
was ich aine wile;
sin valscher muot mit yle
truog an mich mit muerdekait
daz ich im swuor des ainen ait
daz ich iu widersagte.
wol west der verzagte
iwern muot, des west ich niht:
von der selben geschiht
was ich nah laesterlich verlorn.
denne daz got iwern zorn
ze guot mir hat gewendet,
ich het hie verendet
an riweclicher botschaft.>
der kuenc sprach:< min herlich kraft
diu muoz an mir entwichen
ich mach dich gelichen
an luete, an landen,
wan du von kainen schanden,
daz sih ich wol, geborn bist.>
manic bot da ze frist
nach schribern geschicket wart,
edel juncherrelin zart
die botschaft veranten:
die schriber besanten
si und brahtens uf den sal
fuer den kuenc, der mit wal
winkt sinem kantzler.
er kniet fuer in, do sprach er:
< merke mich was ich dir sage!
ich wil ueber fuemfzig tage
und dar nach in drien wochen
buerge und stet zerbrochen
haben in walwanes rich.
gegen smirna wil ich,
diu ist des kuenges hauptstat
von frigia: davon iuch hat
min gebieten hie besant
daz ir durch paganisches lant
schribet sapfadines kint.
der kuenge fuemf gebrueder sint,
so bin ich der sehst.
der kuenc von frigia west
wol den gewalt min.
auch schol man schriben noradin,
der ist mins vater bruoder sun:
sin rich halape hat den ruon
daz er zwai hundert stet hat
ane buerge, sin lant gat
gein kaldea biz an vision,
palwis und an fion,
daz mer do umbeslozzen gat
( daz rich so werlich luete hat!)
biz an den eltsten bruoder min:
von babylony melehalin
hat gewaltes me denn ich,
des rich durch indya den strich
nimt gein dem roten mer.
auch sitzt da bi mit richer wer
koradinus min bruoder,
der des strites luoder
ist an gantzer manhait:
des kuencrich sint so brait
in ierosolischem rich
dem do manic kuencrich
ist undertaenic der niht ich
mag genennen noch ir strich.
auch schreip dem kuenge von kaldea
daz er mit maniger rotte sa
sich berait mir ze helf.
von india dem kuenge welf
soltu schriben minen ernst:
den het ich bi mir aller gernst
mit siner vrechen ritterschaft.
nu waen ich wol ich hab die craft
auch selb in minen richen
daz vor mir muest entwichen
haidenschaft und kristentuon:
von mir gewint der nymmer suon,
der mordes stiftaer,
biz ich gehoere maer
daz er von minen vriunden tot
lit; er muoz in bluot rot
ertrinken von der valshait
daz er des jungen werden ait
so moerdeclich ie in genam,
und nie von wibes bilde kam
so werdiu fruht als er mag sin.
wildomis der sun min
schol in zu gesellen nemen:
an kainr stat darf er sich schaemen
siner geselleschefte.
mich dunket maenlich krefte
erzaigen wol an baiden sich.>
mit der rede schied er sich
von dem babst: sa ze stunt
rait er uf gein aurimunt,
mit im die werden jungen.
maniges haidens zungen
hort man do danken ane spot
ir gewaltigen got
daz er den jungen wildehelm
het von des todes gelm
behuetet nach des herren siten.
sus komens vroelich uf geriten
die fuersten zu den vrawen.
so grozze vraeuden schawen
moht nie kains hertzen lip
als da diu zarten rainen wip
gesahen den hertzogen jungen:
von hertzen vraeuden manic sprungen
der zaher in diu augen dranc;
manigiu het ir ummevanc
im getailet gern mit,
so wol geviel des gastes sit
den vrawen und sin gebaren.
des kuenges tohter varen
sah man sin mit blicken.
diu minne wart ir ricken
entloesen von ein ander:
sinen muot enbander
von ir, doch si ir aines vienc:
der juncvrawen hertze hienc
worgend in dem stricke.
der hertzoge gedaht:< die blicke
ermanent mich aglyen,
der ich min hertze vrien
wil vor allen wiben,
swie zart an ir liben
si sin und an wirde hoch:
sit daz ir bluendiu jugent zoch
zehuse in dem hertzen min,
si muoz da wirt gewaltic sin,
versluetzet die wile ez leben trait.
ach hertzen liep! ach hertzen lait!
ach kuescher zart! ach hertze min
din rosen rotes muendelin
schol daz mir ymmer mer kain wort
zu gesprechen, saelden hort?
wie bin ich din entwaiset!
swie vil ich wird gefraiset,
si windstu dich doch in mine sel!>
des kuenges tohter juncvrawe fel
sah den man also verdaht;
si daht:< im hat diu minne braht
ain geschoz uz minem hertzen.
sit ich in quale smertzen
han von siner angesiht,
so waiz ich niht wie mir geschiht
schol ich sins wandels nieten mich.>
mit der gesiht schieden sich
die vrawen und wildehelm;
daz riche gewant do manigen melm
erflaugt von dem estrich.
in ain kemnaten er sich
macht mit manigen ritter fier,
die entwapenten in schier.
sin brack fuerst an im uf spranc:
mit der hend er im den danc
bot mit straichen jaegerlich.
er sprach:< her fuerst, wir sin nu rich,
daz uns daz leben beliben ist.
uf aventuer vil manic list
nach wirde groz ist dir bekant.>
zwai edel juncherrelin zehant
taten uf die kemnat;
ein gruenes turmis, wol durchnat
von bilden und von tieren,
buten si dem zieren
wildehelme zu gewande:
ez was mit maniger hande
richer kost gewirket,
manic vrawen hant gezirket
het do mit der nadel,
ez gezam wol sinem adel:
so edeln muot het sin natur.
waer von geburt der ain gebur,
der tugent und zuht hat,
der trait von reht des adels wat!
da von er ez billich truog:
er kund gelimpf und gefuog
zu allen guoten dingen.
zehant man in sach dringen
des kuenges marschalk vermezzen;
er sprach:< min herre wil ezzen
und hat mich her nach iu gesant.>
da was der junge in daz gewant
gepriset und gevalten;
sin augen sich do stalten
in vries mutes glast,
diu varwe sich do vast
mischet an den wangen:
sus kom er gegangen
zehove fuer den kuenc her.
der bot im uf der stat die er
daz er in satzt an sinen sun,
do von manigen fuersten tuon
kuenge und fuersten warn da;
die muosten sitzen anderswa.
da die herren gazzen,
die boten uf die strazzen
mit kreften wurden gesant
dar und hin in maniges lant:
die wurben daz in wart geboten
von dem mer untz an den roten.
melchinor der kuenc rich
hiez do alle fuersten sich
beraiten; von dem lande sin
spise, met, clarat, win
wart uf die waegen vil geladen:
er wolt daz her ane allen schaden
fuern uf sine vinde.
mit gabe er an sich linde
manigen vrechen sarrjant.
in arabia lag ain lant,
daz was gehaizzen astoraben,
da wolt er samnunge haben
mit kuengen, fuersten werden.
under des hymels erden
lebent niht gewaltiger,
an richait niht manicvaltiger
denne die selben kuenge rich
die mit her do samenten sich.
do ditz gewerb ain ende nam,
gein astorie do kam
in daz lant ze astoraben
daz si fuer guldin alles haben;
dar inne lit diu guote stat.
melchinor der kuenc hat
uf die zit auch sich berait:
manic rich wapenclait
was gesniten sa zestunt,
vor der burch ze aurimunt
wart sich der herre ruesten:
manigen ritter bruesten
sah man sich gein strit.
in der selben zit
was berait der junge,
der mit vrechem sprunge
uf sin oersh sich swaift,
mit der hant begraift
er kursit und kovertuer,
daz kindel stuond in fuer
nach siner ordenunge.
daz ros mit manigem sprunge
lert er do valieren:
auch stunt so wol dem zieren
daz gebaren uf dem rosse guot
daz do maniger vrawen muot
enflemmet wart in minne.
diu junge kuenginne
wolt nach im erstorben sin:
ich waen der ritter mit dem swin
erwuerbe nie so hohen pris.
melchinor der kuenc wis
nam urlaup zu den vrawen:
liehtiu augen schawen
wart man in roete nazze.
der snelle und nit der lazze
wildehelm auch urlaup nam
nach adels sit als im gezam.
sus riten si gein aurimunt:
von melchinor wart do enzunt
manic gewunden kertze groz,
vil der busunen doz
wart erschellet krefticlich.
wildehelm der fuogte sich
zu dem kuenge durch die schar,
der ie in manhait schanden bar
was, vil saelden an im lac:
sus riten sie in baldac.
baldac ist ein hauptstat:
haidnisch diet dinne hat
ainen babst, der haizt kalif,
des gewalt und des begrif
get nah ir e durch haidenschaft.
diu stat glicher wis hat kraft
als rom, da der babst sol
sin ze reht, da er wol
schol rihten alle kristenhait.
von disem babst diu schrift mir sait,
der da ist ze baldach,
der hab daz aller best gemach
daz iender mensch mag gehan:
swenn er wil in daz bethus gan
fuer sinen got mahmet,
mit sinen kanoniken ain gebet
tuot er im und niget nider
biz zu der erden, so get wider
er danne nider sitzen.
sin amtluete mit witzen
bringen an ain wirtschaft
von guoter spise, dar an haft
manic starker trunc: sus fuellent sich
mit andaht aller maengelich.
fuer war ich dise rede las:
gekroenet uf sin palas
get er wider snelle,
vor siner clusen zelle
man in niun vier stunde siht
in dem jar: daz geschiht.
kuenc melchinor der wise
mit manigem fuersten grise
erbaizt vor dem bethus:
in kern sah man manigen sus
fuer irn got mahmeten.
der kuenc bat in staeten
sein ere und sinn gewalt;
do hielt der junge degen balt
wildehelm vor dem tor
biz daz der kuenc melchinor
wider uf sin pfaert geschrait.
hie mit er vroelich dannen rait
mit maniger busunen brach
uz der stat ze baldach
gein astoraben in daz lant
da er manigen kuenc vant
werdlich vor astorie.
manic haidnisch glavie
was dar uf gestecket:
diu banier dran zerflecket
sah man fliegen ane zal:
swer vor im behuop die wal,
der duht mich ain maehtig man.
min zunge niht vol sagen kan
von der herschaft diu da was.
da neben was ain gruenes gras,
da het sich in gelait mit wer
des kuenges melehalines her,
des werdekait was also hoch
daz ez ueber alle haiden zoch
an eren und an richait:
sin gewalt was also brait
daz er was kuenc ze babylon,
ze alexandri truog er die kron,
diu chananeischen rich
dienten im al gelich,
damiet und egypto,
media, septentrio
dienten alle sinem gewalt.
sin ere was so manicvalt
daz er ueber sin brueder was,
der waern fuemfzehn, als ich las,
under den sehs kuenge sint:
si waren saffadines kint
bi fuemfzehen wiben.
den siten si noch triben,
ieslicher hat fuemfzehen wip.
liep als sin selbes lip
ist im diu bi im swanger wirt:
sin tauber sit niht verbirt
er beslaf si dazz die andern sehn;
da mit wil er jene smaehen
und dise hie mit eren.
nu wil ich aber keren
hin wider an daz getihte,
und iu mit worten rihte
nach der geschrift der kuenge me.
bi astorye ain wilder se
swebt, da mit kreften lac
ain schur der kristenhait, ain slac,
daz was der kuenc korradin.
diu rich diu da solten sin
der kristenhait, diu hat er gar:
mit maniger haidenischen schar
richsent er ze jerusalem;
damascum und betleem
sin gewalt begriffen hat,
galyleam und was hat
jerusalem daz rich;
dar zu aigenlich
hat er driu hundert buerge und stet
dar inne; manic tieffe wet
von meres fluot da flueget,
manic suzziu fruht da plueget
in der laender terre:
da von vil grozze werre
ist dicke drumme worden
von maniges kuennes orden.
ain guldin berg, hiez aurabel,
lag ob der stat, da sah man zabel
in dem winde ain rich banier:
do lag der hoch geborne zier,
der riche kuenc meluchpat,
der het geherbergt zu der stat,
des rich haizzt gemella:
in dem kuencriche da
ist buerge und stet richiu wal,
der sint vierhundert nach der zal,
an ein ander gnuoge
die dinne lit gefuoge.
man nennt in auch des grozen sun:
in aller haidenschefte tuon
waent er sin der beste.
neben im lag der veste,
der werde kuenc melyemodan,
des hertz ie nach strite bran;
des kuencrich asya,
dar inne lit kanturna,
diu guot stat mit steten vil:
burge und stet, die zal ich wil
iu kuenden, der sint hundert,
an ander guot gesundert.
ain grozzes wazzer durch die stat
vloz, da lag an melysmaphat,
den nennet man den kuenc von sar,
do abel starp; mit der stet par
sint zwai hundert oder me.
jenhalp des wazzers was ain le,
do lag der kuenc salaphat:
ane lant sin orden hat,
da mit er belehent ist,
daz er ain vaenlin zaller vrist
fuert vor dem vater sin,
daz ist der alt saffadin,
der ist ir aller vater.
ze zins so hater,
salaphat der junge,
daz iu hie min zunge
von sehs kuengen tuetet:
sin lehen in gebuetet
daz im ieglicher sendet dar
tusent guldin fuer bar
haidnischer bysanzer;
er wil auch sin von in des wer
daz im ir ieslicher senden muoz
zwai groziu ros diu uf den fuoz
verdecket sint nach prise.
sus saffadin der wise
gab im daz ze erbe.
auch wolt er nit verderben
die andern sine kinder,
der aeht sint geswinder,
die lagen auch bi salaphat.
uz dem paradyse gat
ain wazzer, haizzet geon,
in egypto ist man gewon
daz man ez nennet nilus:
in siben straenge ez sinen fluz
tailet und giuzzet;
ain porte da besliuzzet
sinn fluz, dar an ain steg
ueber gat, ain braiter weg
ist uf dem selben stege:
daz haben in ir pflege
der aeht brueder vier
mit ainem zolle zier,
der giltet vierzec tusent guldin
bysantzer der sarrazin.
daz hailige grab ze jerusalem
habnt inne der brueder zwen
mit fuemf latinisten;
mir saiten die ez wisten,
daz opfer guelt jaergelich:
auch hat diu schrift bewiset mich,
driu und zwaintzic tusent
bysantzer si hent
die alle luter guldin sint.
noch sint ir zwen der selben kint,
der erbe lit ze baldach,
daz gilt in an ungemach
von mahmetes hailikait:
manic haiden der trait
ze opfer im daz selbe gelt
ueber alle die haidnischen welt,
sus eren si den selben gauch.
die zal der guelt sag ich auch:
der ist drizzec tusent guldin.
si wolten auch auch da helfer sin
des kuenges melchinores.
des richen kuenges factores
sun der lag auch alda,
kuenc welf uz india,
mit stoltzer ritterschaft vrech,
die clebten als ein bech
in der vinde scharn.
zehant sah man in varn
kuenc melchinor mit werdekait
in daz gewaltic her brait.
nu dar, vrau aventuer!
gebt helf und rat ze stuer
wie ich wildhelms von östrich
gedenk daz sin wirde sich
in haidenscheft erschelle!
er und sin geselle,
der junge kuenc wildomis,
sah man da in engels wis
vor melchinor dem kuenge varn:
vil der rotten und der scharn
sah man umm sie dringen,
daz harnasch hort man clingen
als aines valken schelle.
mit aim sprunge snelle
sin bracke do hinder in sprang:
nach ritters pris manigen wang
mit dem rosse er maht;
auch het der geslaht
den helm mit dem kindelin
gehenket ueber die ahsel sin:
daz kint stuond in brunst.
von tretten ain gedunst
was do von den oershen:
manic haiden bain zermoerschen
sah man da ze stunde.
jara ja! wer kunde
geprisen ir geverte?
manic kuenc do gein in kerte
der von verren landen was:
durch shawen tatens alle daz.
ey, widehelm, nu aeuge dich,
du zarter fuerst uz österrich!
la si den helm schawen
der noch vor maniger vrawen
schol wuerken ritterliche tat,
sit dir ir gunst ze hertzen gat.
do wildehelm daz ersach
daz der kuenge schar uf brach
gein sinem kuenge ze eren,
daz ros begund er leren
grazzen und springen,
sus begund er durch dringen
die starken rotten hin und her.
< luoga! wartte! wer ist der?>
schrai da manic haidens munt
< wer hat den mit dem fiur enzunt?
sah ie kain man schoenrn helm?>
sus fuor der edel wildehelm
mitten under die rotten hin;
agly sines hertzen sin
enzunt, da von er also fuor:
manic wilder haiden swuor
er saeh nie ritter baz gemaht.
der hymel hat nie ueber daht
so manigen hohen haiden
als von scharn baiden
wart do zu ain ander braht,
noch also werdlich maht.
sus enpfiengen sie ain ander:
die kuenge bekander
wol und ir baronen:
si baten in lonen
irn got mahmeten.
melchinor sprach:< iwer staeten
triwe mir gevallent wol.
ir tuot, als noch billich schol
vriunt gein andern vriunden uon:
gewinne ich immer prises ruon
gein dem kuenge von frigia,
es muoz min helf iu danken sa
daz es iuch genuegen mag.
so grozzes laster nie gewac
kein kuenc uf mich mere
uf min kuenclich ere!
swer mir daz hilfet rechen,
den wil ich versprechen
mit lueten und mit lande.
ich wil im ie die schande
erbieten, und schol ich leben,
daz er den lip muoz drumme geben.>
die kuenge sprachen alle gelich:
< nu wis gewis, sit daz er sich
hat geworfen gein dir ab,
sin lip, sin rich und alle sin hab
wirt zerstort und erslagen,
daz man in al der welte sagen
mag die grozzen vraise.
im schol disiu raise
niht ergen ze guote.
es muoz in sinem bluote
da maniger noch ertrinken.>
melchinor wart winken
zehant do dem marschalk sin,
der was gehaizzen jacobin
von jacobines kuenne:
er was der tugend wunne
mit triwen manlich.
melchinor der kuenc rich
sprach zu im mit zuehten:
< du sih, daz an genuehten
von spise uns iht gebreste!>
wan der daz wol weste
daz sich diu hervart lenget.
< herre, der mir sin henget,>
sprach der marschalk jacobin,
< ich han baide spise und win
iu zu zwain jaren gnuoge.>
der kuenc sprach:< nu mache fuoge
zwischen unsern und den gesten:
den vremden duz zem besten
wend und kere!
also laz dir min ere
bevolhen sin zu aller zit
daz under vriunden werd kain strit,
und riht dich uf den besten pfat
gein smirna der haubstat:
in walwanes lande
scholtu wuesten mit brande
alle sine veste.
ker hin und tuo daz beste!>
der marschalk tet daz er gebot:
ain langes vaenlin, daz was rot,
band er an ain stangen,
an die roet gehangen
het er ainen wizen zagel lanc
der der rot nach swanc.
der marschalk jacobin do hiez
einen daz er niht enliez
er braeht im die herrueffer dar.
er sprach:< ir ruefet alle schar
die von kuenges kraft hie sint,
an ier herberge underbint,
daz sie fruo morn uf brechen.
nu haiz auch die vrechen
des kuenges zaichen warten,
ez si velt, stet, garten,
swar ez wirt gestecket,
daz dar umm werd zerflecket
daz her ze allen siten,
und haiz si zuehticlich riten!>
ditz was alles samt getan.
dar nach begund schier uf gan
fenus der morgenstern glast:
alsus si fuorn biz manig gast
dem kuenge walwane kam,
von in er luetzel frumen nam.
fuer smirna so do kerten,
die richen und die gerten,
mit manigem busunen crach.
ob der stat ain burg lach,
frien was ir nam,
do aller zuht scham
von in uf besezzen wart:
daz was agly, der suezze zart.
nu merket wunderlich geschiht!
vrau aventuer, lat mich niht
hie sagen daz iu wider si!
wa ward ie hertz me so fri,
so her, so vro, so muotes rich?
hey wildehelm, nu wil ich dich
bringen an den liebsten funt
der ie von muoter libe kunt
wart dehainem helde.
nu nim die naht selde:
dir kain naht selde nie lieber wart,
swenne du vernimst daz der zart
ob dir ist in den burgen,
din hertz wirt sich wurgen
in der minne snuer.
ich waiz daz din gefuer
dir da ist braht unwizzen.
walwan het sich gevlizzen
daz er dich wolt betruebet han.
naina nain, tuo hin! la stan!
du liebes fuegerinne,
der hertze und sinne
so gar sin ainmuetig,
den laze auch ain guetig
ende an liebe werden!
ich waen daz uf der erden
ain bezzer ding nie wuerde
denne da gelichiu buerde
mit lieb an liebe rast
und sich verstrick vast:
daz lieb mit lieb giltet,
vriundes mut do miltet.
sus het von zyzya berait
der kuenc mit sinem her brait
sich uf ain hohzit,
dar uz sit wart ain grozer strit.
der kuenc von frigia walwan
het im mit botschaft kunt getan
er moeht uz sinem riche niht
dar komen: von der geschiht
was diu wandels vrie,
die bluende kuesche aglye,
gefueret mit ir vater dar
der manige haidnische schar
kuenclich fuort grozzen.
in affrica genozzen
im nieman moht an richait
noch mit gewaltiger werdekait.
sus kom daz her gein her gevarn.
man hort uz ietwedern scharn
der busunen crach und doz:
daz geluedem wart so groz
daz der kuenc von zyzya
erschrak und alle die sine da.
von zyzya die kuengin
fuort auch ain her, do gaben schin
uz der minnen flammen.
so wol den rainen ammen
die si mit ir bruesten
saugten den geluesten
mueste zarten swaz noch lebt!
swaz von den elementen swebt,
daz sach nie so gehueres niht.
in ainen plyat was gezwicht
ir lip nach kuenclicher art:
ain raiskappen an diu magt zart
fuort und rait ain blanckes pfaert,
daz truog ain deck diu was wol wert
fuemf tusent grozzer guldin.
bi ir diu alte kuengin
rait und manig vrawe hoch:
ir gevert sich gezoch
nach der engelischen schar.
von zyzya der kuenc dar
do balde rant: do er sach
daz gruesenlich grozz ungemach,
er hiez sie balde keren
mit irn dienern heren
uf die burg ze frien.
er sprach:< ich kum wol, des ich waen,
noch in die stat mit minem her.>
sus nam er von in die ker
und ylt hin gein smirna:
walwan het sich berait auch da,
mit der stat er gein im zoch;
von zyzya der kuenc hoch
kom in die stat mit sinem her.
< slach zuo diu tor! ker an die wer!>
sprach ie der man zuo dem andern da.
die vor riter komen iesa
mit dem marschalk jacobin,
dar nach manic sarrazin
zu sprancten ritterlich:
ach herre got der rich,
wan waerns alle kristen!
man hort zuo den vristen
von huernen groz gedozze,
von punder starke stoezze
taten die schar ain ander:
jen dort, hie der ander
viengen herberge besunder.
geluedems was do wunder
busunen und von tamburn:
reht als die wilden schurn
brastelnt durch die walde groz,
glicher wise sus was ain doz
vor der stat ze smirna
biz daz die hohen kuenge da
die richen stat belaiten.
man sach do arbaiten
an tagelon manigen werden man:
jenen rennen, disen gan
sach man nach huette holtz
vil der haiden stoltz.
melchinor von marroch,
des geleger sich gezoch
zwischen stat und burg:
der nie an eren tet lurg
funden wart, der het sich
auch dar gelait, von osterrich
der herzoge mit dem bracken.
ez wart vil manic lacken
von gezelten uf gespant:
durch die snuer kom er gerant
daz umm in staup der erden melm,
daz kint im bran uf sinem helm.
von der burg die vrawen
daz wunder alle schawen
wurden und aglye,
sins hertzen trut amye:
dar umm west er claine.
auch west diu kuesche raine
wenic daz er daz was:
ir liehten augen wurden naz,
von im si sich verdahte,
daz irm libe brahte
laid in irs hertzen sal.
< ach kuemftic man! min trut ryal!
schol ich dich nymmer me gesehen?
ach liebes liep, wie ist dir geschehn?
weder lebst oder bistu tot?>
si tet ir selber also not,
die hend si in ain ander sloz,
ir quale diu wart also groz,
daz bluot uz irm hertzen dranc
untz si in unmaht hin sanc.
vrau minne, warumme tuot ir daz?
ich bin iu gehaz
daz ir ditz kuesche bilde
quelet sus nach wilde
helm sinem trute.
< ane bluege lute
sag ich dir, swer liep wil han,
da muoz auch laid under gan.>
sus lag diu wandels vrie,
diu kuesche magt aglye.
da die tugenthaften wip
sahen so ir zarten lip
ligen unversunnen,
manc wizziu hand do brunnen
goz in ir muendel rot.
diu alt kuengin nahe tot
was von hertzen laide,
die vrawen und die maide
wainten alle gelichen
biz ir begund entwichen
der jamer von dem hertzen.
venus den smertzen
stort und gab ir in den muot:
< ist ryal der degen guot
libs gesunt mit leben,
man siht in her streben
mit dirre kuenige etslichen:
so muest auch mir entwichen
laid uz hertzen grunde
daz ich ain clain stunde
schoelt schawen sin antluetz!
sin minneclich geschuetz
hat mich bestecket swa ich bin:
er hat mir muot und vraeude hin.>
dem hertzogen mit dem bracken
warn ritter und knappen
gegeben wol driu hundert,
auch het nihtes gesundert
von im der kuenc junge:
mit snellr huot sprunge
sin diener komen zu im gevarn.
do er sus kom her durch die scharn
bi der stat ze smirna
dar uz man manige stimme da
hort sin geverte loben:
uf ainen starken turn oben
saz der kuenc von zyzya,
auch sah man bi im sitzen da
der nemen scholt sin tohter.
der kuenc sprach:< wie mohter
ymmer baz gebarn?
daz ros sins willen varn
mit der valier sprungen kan.>
< warta!> sprach do manic man,
< wer ist der mit dem fiur?
die besten kobertiur
fuert er die ie man gesach.>
sus stapft er gein sim gemach
zu sinem gesellen wildomis:
uf buerge, in stet wart der pris
kaim so vil do gegeben.
gein der bannier von marroch eben
kert er ze herberge.
melchinor kain kerge
hiez im do erbieten;
er sprach:< du muost dich nieten
vil eren, und schol ich leben:
ich wil dir lihen und geben.>
do di herren sich gelaiten
und ir arbeiten
von huetten ende namen,
zehant in do botschaft kamen
daz der kuenc von zyzya
mit sinem her in smirna
da belegen waere.
die kuenge ahbaere
vragten wie daz waer komen.
< ir herren, als ich han vernomen>,
sprach der bot zu in,
< ez scholt ein hohzit hie sin
gewesen, het irz niht gewant:
der kuenc von frigia het gesant
nach der wandels vrien,
der gelobten aglyen,
von zyzya des kuenges kint:
aelliu schoen ist gar ain wint
gein der selben rainen.
si wolten hie verainen
des si baide hant gesworn:
die losen frien uzerkorn
hat er gemaehelt walwan
mit der er sin raise ban
gewendet het zu dirre stat:
nu ist im in der vraeuden pfat
gerennet von iu herren hie.
schoener wip gesehen nie
wurden denne er hie hat
uf der burg diu ob iu stat,
die vrawen hiez er druf riten,
er wand er mueste striten.
do er so manic banier sach
zuo varn, mit sim her er do brach
in die stat mit yle:
het er ain clain wile
versumet, ir hetet in
gevangen mit der kuenigin
und die walwan werden schol.
ich waiz daz von den goten wol
daz nie kain lieber bilde wart
von vrawen namen und so zart.
diu ist auch hie besezzen:
vier kuenginne vermezzen
uf der burg bi ir sint,
ane juncvrawen und edliu kint
ist do manic ritter maere
die ze dienaer
den vrawen sind benennet.>
wildehelm wart do enflemmet,
vor vraeuden was er nahen tot:
< verendet hat sich alle min not,
sid ich gelebet han den tac
daz gelueck mir bejac
braht hat ane wizzen.
het ich des wunsches geflizzen
mich, mir moeht niht baz geschehn.
ob mir geschiht daz ich sol sehn
an den truetelohten zart
des hertz in adel adels art
hat, miner mugende
der gebluemten tugende
mag ich mich wol vraewen:
ir gebieten draewen
mag mir und zarten!>
des boten hiez er warten
der diu maer sagte:
der nie an muote verzagte,
hiez im geben ze botenbrot
von araby des goldes rot
zehen mark hainlich.
er sprach:< mahmet der rich
muezz im danken swer er si!
sim sinne wont hainlich sache bi.>
ez tuot uf won noch dick ain man
daz im wol mag ze saelden gan,
sam tet wildhelm von osterrich.
in ain gezelt er hainlich sich
verstal mit warrast sim kneht,
er was getriv und reht
gein im an allen dingen:
den hiez er balde bringen
tinten und birmit;
uf sin bett er da mit;
saz und hiez in uz gan:
sin sin was also getan,
er wolt ein brievelin schriben,
ob im diu saelde triben
wolt daz gelueck
so daz er moeht ertueck
die stunde daz er wuerde
der diu jamers buerde
uf in geladen haete,
daz was diu kuesche staete
agly, diu wol getan,
sines hertzen voller man.
ach, minne, kuend ich tihten
so daz ich moeht gerihten
den brief nach sinem werde!
ich waen daz uf der erde
im tihtens nie wuerd also not!
von zaehern siniu augen rot
wurden e er in geschraip:
sin groezziu liebe in dar zuo traip.
< owe, liep! mins libes lip,
owe sel und sinne, wip
die ich minnet als si sich!
ach! ach ymmer! was sol ich
tuon, du kueschelohter zart?
ach, daz ich ie mensch wart!
schol ich lenger din enbern,
so muoz sel, lip, hertz swern
in wernder marter ymmer.
ach owe! schol ich nymmer
din gesehen ainen blik?
zwen gantz lib hat ain strik
geflohten in ain ainic ain!
uz zwain willen hat dehain
underschait gefueget sich,
du adel fruht, denne daz ich dich
mide mit gesihte!
ach jaemerlich getihte,
wie bistu mir so wilde!
du hymelisches bilde,
schol mir din wandel nymmer me
werden kunt? ach ach! ach we!
du hailes baum! du balsam tron!
gib mir jamers triwen lon!
mueg ez anders niht gesin,
min got! min wunsch! du vraeude min!
du an begin! du sendes drum!
jamers tot! ach kum! ach kum!
loes mich von dirre marter,
sit daz mir also zarter
lip schol wesen vremde!
din wiplich gezemde
hat zwai verborgen in ain.
din wiplich wunne mir durchschain
gantz brust und wand sich
umm uns zwai so daz ain ich
uz uns baiden worden ist:
ich din, du min bist!
doch bin ich min und du din.
in ain, swie wie gesundert sin,
ain figur uns beslozzen hat:
swie verre mir din helfe stat,
doch ist si helflich bi mir.
owe! schol ich ymmer dir
ze liebe werden, lieber lip,
und du mir, maegtlich wip,
verslozzen und versigelt
betuellet und verrigelt
lige wir in ainem ain!
ach wafen! schria! wain!
sel, lip, hertze, sinne!
schol mir enpfremden minne
den lip nach dem ich also quil,
fuerbaz ich nimer leben wil.
wird ich niht innen daz du mich
mainest als ich maine dich,
so tuon ich selber mir den tot.
ach liep, la mir din muendel rot
auch kuenden wie ez dir ste!
ich mag ez niht geliden me
mir werde kunt mit listen
wie, ze welhen vristen
din helf uns baidiu loese:
din triutliches gekoese
lost mich von tode.
gnade, liep, gnade!
aller saelichait hort,
la dich erbarmen daz mort
daz ich durch dich in den tot
was gegeben! uz der not
mir half gelueck und saelikait:
min wirde wart nie so brait,
ist daz du bedenkest mich.
hie mit enpfilh ich got dich.>
do der brief geschriben was
und er diu wort ueber las,
cluoclich er in ze samen want:
mit siner adellichen hant
naet ern in ain sidin tuoch.
dar nach gedaht er manigen suoch
uf den gelingen
wie daz er mohte bringen
den brief zu sinem lieben.
sin hertz wolt sich erclieben
vor jamer und zer rizzen:
wer scholt im daz nu wizzen,
sid ob im was sins hymels tron
und er kain rede lon
von ir enpfahen moht
daz im fuogt und tohte?
wildehelm, der herre wert,
sinen barrast im ain pfaert
hiez er hainlich bringen:
uf aventur gelingen
vor tage ain wenig des morgens fruo
hainlich der buerge zuo
rait er under ainen hag
dar uz maniger brunnen wag
siner kalten runsen fluz.
der may hat da sinen guz
in manig rosen gegozzen.
diu haide was entslozzen
mit manigem krut wilde,
diu lenger kurtzer zilde
die schine nach ir saffe.
wildehelm daht:< ich schaffe
niht anders hie mins dinges
wan daz ich lust gelinges
hie sih von maniger rosen.
dafuer naem ich ain kosen
von der kueschen aglyen,
mins libes glust amyen.>
dick er gein der burg uf sach,
er erbaizt bi aim rain und brach
der rosen ainen bueschel:
dar in ward der tueschel
den brief und wand in vast drin.
er nam daz rosenbueschellin
in sine hant, der fuerste balt:
daz was so minnenclich gestalt
daz er sich verdaht
so ser daz im braht
diu minne soelhe quale
daz im wol sehs male
uf ain ander do geswant.
in den tau mit siner hant
er graif und kuelte sich:
aglyen minne so krefticlich
in dranc durch hertzen chore,
er wond im wolt zerstore
der tot daz leben im nemen;
doch begund er sich schemen
daz er also gelegen was.
uz dem hage durch daz gras
gieng ain wildnaere
der aglyen swaere
understanden gern haete;
ob saelde im daz getaete
iender fuegen wolde,
ein seltsain wild er scholde
gevangen haben in dem hage:
uf dem selben bejage
was komen dar daz waidmaenlin.
ain vogel haizzt araphin,
den het ez do gevangen,
mit dem kom ez gegangen
gein wildhelm dem werden:
er swanc sich von der erden
uf daz pfaert und rait gein im.
er erschrak und sprach:< nim
alles daz ich bi mir han,
und la mich uf die burg gan!>
wildehelm ain wenic lacht,
er sprach:< ungern ich swacht
mich an dir, swie schoen daz si
din vogel: ich bin raubes vri
gewesen biz an disen tac.>
< diu minne iu wol daz gelten mac>,
sprach daz waidmaenlin zu im,
< uf min saelikait ich nim,
er schol der aller schoensten magt
die hiut hat der tag betagt
in allem haidnischem tuom.
ir gewinnet sin lob und ruom
lazet ir den vogel mir:
iur lob wil ich vor ir
mit werdekait frien;
der kuenginne aglyen
schol der vogel den ich trage.>
wildehelm do von siner sage
vor vraeuden also ser erschrac
daz ez min zunge iu niht enmac
mit worten hie gesagen.
er sprach:< wiltu ir tragen
von mir ditz bueschel rosen,
sit du ir kuesches losen
so wol hast hie gepriset?>
zwelf guldin er do wiset
im ze miet, des ward ez gail.
er sprach:< mich hat ein guot hail
hiut her zu iu gesant.>
gein den rosen ez sin hant
bot und hiez im balde geben;
er sprach:< iur botschaft wil ich eben
enden. wart mir sin chunt,
iu muez der aller edelst munt
danken iur rosen,
und waer iu kunt sin kosen,
iu muest ymmer von im sagen:
« man siht an irm libe tagen
aller geluest glesten. »>
von der rede dem vesten
diu sel nah entrunnen was;
daz waidmaenlin mit rede baz
lobt si do aber me.
er sprach:< herre, iu muez uf ste
gelueck und aelliu saelikait.
gebt urlaup mir, daz iu kain lait
von der burg gescheh hie!>
mit urlaub er ez guetlich lie
und sprach zu im:< geselle min,
kaem die von tugenden, daz la shin
werden an dirre botschaft!>
er sprach:< han ich die kraft
daz ich mag komen uf die burg,
die rosen werdent nymmer murg
ich biets ir e zehanden.
mit kainr slaht schanden
wil ich iur da gedenken:
mit lobe wil ich lenken
iur wird so ich beste kan.
wart mir kunt ie zuehtig man,
der muegt ir wol ainer sin.>
mit der rede lief er hin
mit dem vogel uf den berc:
ez kert gein der porten werc
mit hohem muot rich,
ez clopft an vroelich
als dem got het wol getan.
sa zehant ward ez verlan
mit yle zu dem tor hinin:
da ez die jungen kuengin
west in ainer kemnat,
do lief ez geriht hin drat
und clopft an ir tuerlin.
do sprach diu junge kuengin
zuehteclichen:< wer ist da?>
der vogler sprach:< vrawe, la
mich hin in! ich bringe dir
ainen vogel des du mir
nymmer ungedanket last:
ich wiz daz du in gern hast,
so wunneclich ist er getan.>
zehant do wart er in gelan
von der kueschen losen.
do si ersach die rosen,
do graif si mit der hant dergen;
si sprach:< ich wil die rosen hen
lieber denne daz voegellin.>
er sprach:< vrau, si sint din,
si hat ein man gesendet dir
der in dem hage was bi mir;
dem sait ich von der schoene din,
do gab er mir daz bueschellin
daz ich dirz von im braeht:
ich waiz daz sin geslaeht
ist an adel volle komen.>
und als die red het vernomen
agly die guote,
do wart mit swaerm muote
ir hertz getan in jamers aht:
an ir ryalen si gedaht.
ist ieman dem diu minne
gebaenket ie die sinne,
der ist gelaeubig dirre magt:
si wart gebaenket und gejagt
von der minne sus und so.
venus, amor und cupido
ir gemuete genomen fuer.
zehant do hiez si zu der tuer
uz daz waidmaenlin gan,
si wolt nieman hoern lan
ir manicvaltig jamers pin.
si sprach:< trutgeselle min!
ryal hertzeclicher!
min tugentlicher!
zarter! vil getriwer!
waz jamers han ich hiwer
gehabt nach dem libe din!>
da mit daz rosenbueschellin
wart da uf gebunden,
der minnen brief wart funden
der dar in gebunden was.
zehant diu minneclich in las
mit irm munde suezze,
vil lieber holder gruezze
vant si dar an von minnen:
da wurden in ir sinnen
die vraeude wider wahsen,
wurzeln und vahsen.
die vor unmuot niht tihten lie,
si sprach:< benamen er ist hie!
min vraeude ist so gar becliben!>
zehant do wart ein brief geschriben
an ain zedel wizze,
der wart mit grozzem vlizze
getihtet von ir munde:
von des hertzen grunde
was da guotes willen gunst,
der si lert wol die kunst
daz si suezziu wort vant,
diu schraip do willechlich ir hant,
mit gantzem vlizze tet si daz.
do der brief gemachet was
mit vlizz, als si diu minne lert,
do sprach diu kiusche vil gehert:
< o we, het in der liebe nu!
gib lere, suezziu minne du,
wie schol ich nu behenden
den brief dem vraeud ellenden,
dem staeten und dem zieren?
doch wil ich corrigieren
den brief daz er iht vaele,
sit liebe mich niht haele
nimt in dirre mine sedel.>
mit manigem sueften wart diu zedel
ueberlesen innerclich.
ob ir nu wellt, so wil ich
iu des brieves rede sagen,
baidiu sin vraeun und sin clagen.
< ey trostlich trost mins libs!
kuma, lieber lip! vertribs
daz mich lange hat beswaert!
din suezzer brief hat mir bewaert
daz, lieber du, lebendig bist:
daz ist an vraeuden min genist.
ich waz an muot, an vraeuden tot:
clag und jamer mir gebot
daz ich trurig muoste sin.
mich jamert nach dem libe din,
da bi die clage ich muost han
daz der kuenc walwan
mich ze amyen scholt haben:
mit het sanfter ain begraben
getan, uf min triwe.
ey hertzen liep, nu niwe
die vraeude die ich hat
do von minne rat
du so lieb wuerde mir
und ich lieb in hertzen dir.
vil minnenclicher zarter,
nu nim mich von der marter
die min hertze hat geliten,
sit daz du in den tot geriten
von minen schulden scholtest sin,
du lieber min, ich lieber din
amy und auch du min amys!
fuege und setze dinen fliz
daz ich gesaehe, zarter, dich!
nach diner angesiht han ich
den aller groesten jamer:
die qual muoz ich hamer
biz dich ervert min angesiht.
sist iender in der pfliht
und in der genahde strich
daz ich gesehen muege dich,
so hilf mir uz der angst:
du clopfest und drangst
an minem hertzen so vriuntlich.
ich bin du und du bist ich,
von rehter liebe nu an ain,
swie wir in angesiht in zwain
von den lueten schinen.
ach lieb in augen minen,
in hertz und in muot!
gesnaitiu wuenschelruot,
in dir ist niender duerres zwige!
min zunge nymmer me geswige:
du scholt mit vlizze beten
an den got mahmeten
daz er dich, trutes hertzen zart,
vor dem tode hat bewart
dar in du waer gewiset.
ey, hertzen trut gepriset!
du bluom in eren crantz!
du lieht in tugenden glantz!
du sterk in hohem adel!
du braiter saelden wadel!
du lustig sumerwunne!
du quellender kecbrunne!
du lewe in mannes siten!
du wiser ab schanden triten!
du aller wirde laitfan!
du unverscherter maennin man!
du schanden vrier werder lip!
waer ich also ain wibin wip
als du ein maennin man maht sin,
so waer ich dester gerner din
amy und auch din vrawe.
lieber vriunt, nu schawe,
wa du ain tuerteltuebelin
sehest in dem venster min,
dar zuo dinen valken la!
auch scholtu wizzen daz ich da
allain welle warten dir.
bi dinem valken sende mir
ainen brief dar an mir kunt
werd von dines hertzen grunt
wie din wille gein mir ste!
du bist liep und lieber me
verre denne der brief dir sait:
damit verber dich alles lait!>
ane allen mail diu raine
agly nam do aine
den vogel den ir het braht
daz waidmaenlin: mit sinne verdaht
bant si im den brief under den fluegel,
des vogels varwe het der zuegel
da mit gestricket was der brief.
cluoglich mit zuehten rief
si ir juncvrawen ainer.
si sprach:< ist iender kainer,
ritter oder kneht, hie bi?>
< ja>, sprach si,< manic fri
stet da vor und graven kint,
die snel zuo iurm gebote sint.>
ir ainem do geruefet wart,
den schickt si hin mit sneller vart,
den vogler si bringen hiez:
niender winkel er do liez
in der burg biz er in vant.
daz waidmaenlin gie sa zehant
fuer den minneclichen zart:
agly vor lieb so schaemic wart
daz si ez kum do enpfienc,
an ir hainlich si mit im gienc.
si sprach:< geselle, merke mich!
darumme wil ich ymmer dich
richen und tiuren
kanstu iht den gehiuren
herren vinden der die rosen mir
so tugentlich sant bi dir,
daz du im braehtst ze eren
disen vogel heren.
sit wiplich bild er eret so,
er wuerde liht des vogels vro,
daz waiz ich, ist er vrawen holt.
swes sin uf hoher minne solt
stet, den gevraeunt lihtiu ding.
er denkt, ain clainer urspring
meret an dem fluzze sich.
da von ich waiz wol daz er sich
vraeut der sendunge:
auch sol billich din zunge
im danken daz er warp gein dir
so zuehticlich als du mir
selb von im taet erkant.
den vogel het ich nie gesant
im denn durch den willen din:
er mag ein bider man wol sin.>
daz waidmaenlich do zu ir sprach:
< juncvrau, min auge nie gesach
so zuehtigen man uf erden.
im muoz der vogel werden
braht von iwern wegen.
nu gebt mir iwern segen:
ist er lebend in dem her,
min kunst vindet wol die wer
und so manigen cluogen list
daz ich in vinde swa er ist.>
nu kert ez von aglyen,
diu ainen jungen vrien
hiez mit im gen durch lazzen uz;
ez jach ez woelt sin luz
ersuochen me nach wilde.
durch daz gevilde
kert ez durch der merker spehen.
wildehelm von österrich sehen
ez aber in den rosen wart:
in het agly, sin kuescher zart,
gejaget uz dem her dar,
er wolt auch aber nemen war
ob gelueck im wolte fuegen
daz er boten so cluegen
mer kuende vinden.
uf den wan geswinden
was der herre geriten dar.
daz waidmaenlin wart sin gewar,
ez sach kuntlich daz er ez was.
nie man so vro wart: in daz gras
zu im erbaizt der junge
wildehelm mit ainem sprunge.
er sprach:< bistu daz, lieber kneht?
min helf, min wille ist dir gereht,
swie du sin wilt geruochen.
wiltu tier, vogel suochen
diner juncvrawen,
in dem dienst schawen
laz ich mich swie du wilt.
ich bin der den da niht bevilt
swaz ich dir dienen moehte,
swie clain daz ez ir toehte
und swie daz ich si nie gesach.
din munt der hat ir saelden dach
so wol gein mir gedecket
daz ez mir jamer wecket
nach minem liebe: swa ez si,
dem si min sel und saelde bi!>
daz waidmaenlin sprach:< herre min!
die abgot muezzen geeret sin
daz ich iuch funden han alhie.
liebern tac gelebet ich nie.
diu kuesche masen vrie,
diu kuenginne aglye
haizzt danken iu der zuht
daz ir alle wiplich fruht
so hoehet und wirdent.
ir sinne des begirdent
daz si iuch gern saehen:
auch hat si iu den waehen
vogel bi mir gesendet her.
mich dunkt ir mut, ir sinne, ir ger
holden iwern siten gar:
swie daz si ez niht offenbar
vor bluekait lazze schin,
si lidet hainlich pin
nach iu, daz merk ich an ir wol.
iur lip sich billich vraewen schol
daz so hohes adel zart
ie so minnecliche vart
nah iu hiez gejagen:
gelueck iuch her getragen
hat, des muget ir wol jehen.
kunnt ir werde minne spehen,
so nemt den vogel hin verguot:
wizzet daz ir sin, ir muot
von miner sage iu willig ist.>
wildhelm den vogel zu der vrist
enpfie und danckt mit vlizz ir;
er sprach:< min sin, mins hertzen gir
sol dir danken der present.
west ich war an ich went
den dienst min nach willen ir,
daz taet ich, swie daz ich enbir
ir angesiht und ir kuntschaft.
ir tugent hat so grozz kraft
an mir ellenden hie getan
daz ich nymmer wil gelan
ich dank sin ir dar nach ich mag,
sit si der demuot ie gepflag
daz si mir hiez so dancken dich.
auch wil ich danken dir daz ich
von dir die botschaft han vernomen.>
er hiez in in sin huetten komen
mit im und gab im zehen mark
goldes, gein im er niht was kark
an kainr slaht dingen:
er dahts im fuer bringen
von siner sel gotinne.
den vogel er mit sinne
gegreifte nach dem wane,
er gedaht:< diu wandels ane
hat mir geschriben etwas.>
schiere ergreif er da das
briefelin bi dem fluegel,
er snait der snuere zuegel
haimlich vor dem waidmaenlin
und las den brief, daran im schin
wart wie er solt werben;
er wand in vraeuden sterben
von den worten diu er vant:
aglyen lust sich in in want,
in lip, in sel, in alle lit.
sus schikt er den boten one bit
hainlich enweg uz dem her:
gein dem hage ez sin ker
want und was des goldes vro.
sin strazze want ez do
in die burg zu aglyen,
daz ez mit rede der frien
taet bekant als die geschiht:
des vraeut sich ir angesiht.
nu dar, ir kuenst wisen,
helfet mir ze ruom prisen
die getat da vor der stat
die ieglich kuenc mit namen hat
die wil an sich gelesen.
wildehelmes wesen
was da bi dem kuenge melchinor,
dem rait er zallen ziten vor
mit ritterlichen ruomen;
als diu bin der bluomen
uz suget alle ir suezzekait,
also het er in gelait
die prislichen getat:
vor smirna nieman hat
so ritterlich getan als er.
er het zerbrochen manic sper,
daz ich ietzunt niht mag gesagen:
ich wil der minne geverte jagen
fuerbaz mit dem getiht,
da von ichz gerne riht
nach der aventuere gir.
ainn valkner, hiez schoyr,
het der kuenc melchinor:
der stuont vor sines gezeltes tor
mit suesen sinem valken.
der jamer wart do walken
die vraeud in wildehelmes brust,
in zwang der minenclich gelust
der zarten aglyen.
zehant sah man byen
dem valkner schoyere.
er sprach:< ich waiz riviere
die besten die ie man gesach:
ich wil keren an die bach,
liht her den valken, maister!>
sinen willen laister
und leh den valken im zehant:
die schellen er im abe bant
und kert mit im an sin hainlich.
diu aventuer bewiset mich
da wuerd ain brief geschriben aber,
diu minnenclich rede lager
vast an dem brief mit worten.
an des brieves orten
hiengen zwai sidin baendlin:
dem valken an den vluegel sin
band er den brief verborgen.
ez was an ainem morgen
do er auz kert baizzen;
der suezzen minne raizzen
warf im der kueschen luoder:
agly het sin muoder
enbrennet und gestecket an
daz ez in ain ander bran.
wildehelm von österrich sus rait
durch wildes hag gemait
nach sines liebes angesiht.
nu kom ez so daz von geschiht
agly in dem venster saz:
ir selber si und er sin vergaz
daz diu gesiht traf si zwai.
ez wart von im manic jamerschrai
hainlich in hertzen cluse erhaben:
man muost si vor vraeuden laben,
wan ir geswant alda zestunt.
jamer, vraeude wurden kunt
dishalb auch wildehelme:
mit maniges sueften gelme
die bitterkait zesammen want
die liebe daz der lip befant
er was do nah zerfueret.
agly wart auch gerueret
bitter und suezze,
si daht:< ach suezzer gruezze
die mir ie tet sin zarter munt!>
si was nah an der selben stunt
gevallen von der burge hinab,
wan daz si ain edel knab
huob biz si zuo ir selben kam.
si sprach:< vrau minne, ich bin iu gram.
wolt ir gestattet han den mort
daz ich miner saelden hort
het ertoetet auch mit mir,
er waer ie tot, stet noch sin gir
als er wilent hat getan.
ich wolt ser getobet han.
ez wuerd guot rat umm minen lip,
wa schoelt min kuenftig man ain wip
gewinnen so getriwe me?
owe ymmer! ach owe
daz ich im niht gelonen mag,
und ich in sihe vor jenem hag
so riwiclichen halten,
den maenlich wol gestalten!
waz maint er mit dem valken?>
si blickt uf ainen balken
und sah ir tueblin und daht
an die botschaft die do braht
der brief den si im sant;
ir sinne si do want
balde nach der getat:
swaz si juncvrawen hat,
die hiez si alle fuerder gan,
si wolt nieman sehen lan
ir minnenclich gewerbe.
si sprach zu ainem getwerge:
< biut mir daz tueblin herab
und ganc hinuz! ich wil hie hab
ain hainlich gebet.>
agly diu triwen staet
erblicket aine lantzen:
mit kluogen snueren glantzen
bant si daruf daz tuebelin,
das must der minne luoder sin.
ey minne! was list du kanst!
dem du der hohen wirde ganst,
dem fuegstu richiu wunder!
daz tueblin da under
daz venster wart gesetzet,
ungefueglich geletzet
von dem valken ez do wart.
er tet nach angeborner art:
do er die tuben fledern sach,
sin augen er do gein ir stach
und straich von wildehelme dar;
der het sin auch genomen war,
da von er snellich in liez.
zehant der valk die tuben stiez
daz si gehort noch gesach:
hin und her er si do trach
biz si im in die griffe wart.
do der minnencliche zart
agly daz bevant,
mit dem schaft sa zehant
si in zem venster in zoch;
des wart ir muot an vraeuden hoch.
auch wist si wol daz er
braht von irm liebe maer
die si gern hort,
daz ir den jamer stort.
den valken si ergramt,
daz tueblin doch erlamt,
des ahte si vil claine:
ir wizzen hende raine,
swa die der valke ruorte,
da krazte er und fuorte
uz hendel bluotes tropfen;
si lie die tuben ropfen
und graif mit ir verserten hant
an in unblueclich biz daz si vant
den brief under dem fluegel sin.
si sprach:< hab dank, du sel min!
wildehelm, min lieber lip!
du kuenftic man und ich din wip!
du giltest mit triwen triwe mir,
daz sih ich wol, sam tuon ich dir.>
den brief si blîde do ueberlas:
daz daran geschriben was,
daz sage ich iu mit betuete;
swa tugenthaft luete
sint, sie hoernt in.
swer zu liebe gewan ie sin,
der hort von liebe gern sagen
und liep gein liebe sich erclagen.
< ane mail du kueschiu magt,
in daz ellende hat gejagt
mich din wiplich guete.
du tugent in demuete!
zart, des la geniezzen mich!
owe! schol ich nymmer dich
gesehen me nach minem gelust?
ach ach! schol din zartiu brust
gerueren mine nymmer me?
ich han nach diner liebe me
jamers denne kains menschen munt
moeht mit sage machen kunt.
owe liep! lieber mir
bistu vil me denn ich dir,
dar an scholtu niht zwivel habn:
man muest lebenden mich begraben
e ich dir abstuende
an lieplich gesuende.
wie ist daz mir und dir so tiur!
owe, minnenclich gehiur,
schol ich ymmer quelen sus?
owe, minnenclicher kus,
wie bin ich din entwaiset!
daz lait mich so erfraiset
hat daz ich erhertet bin:
ich han niht witz noch sin.
ez hat din liebe, swaz ich han,
versluetzet und gehalten tan
in dines gaistes sedel.
du suzzer mayen wedel,
din sam in mir gefruehtet hat.
din wiplich wandel in mir stat
bluende mit genuht:
swaz in mir werdent zuht,
die koment dir ze nutze wol.
ach, minnenclicher arn vol,
schol ich dich ymmer ummvan?
din kuescher lip hat mich getan
in ain muenches cluse:
so bistu ze huse
mit allen den getaeten din
enmitten in dem hertzen min
gewalticlich schone!
lona, liebiu lone!
lones wart mir nie so not.
ich bin gestapfet in den tot
nach diner minne werde:
ich wil nime uf erde
leben, wirdestu des wip
der durch dich so minen lip
mortlich in die marter gab.
lieber lip, mins hertzen grab
stuond offen, daz geschah durch dich.
ich getrue dir wol, moeht ez sich
gefuegen, du gedaehtest sin.
owe vraeud und vrawe min,
laz mich armen waisen niht!
ain brievelin mir her wider tiht
und binde ez an den valken wider.
er kumt wol zu mir her wider.
la fliegen unerschrocken in!
owe, hertzen liebes gewin,
moehtestu als wol zuo mir komen!
daz mir geluecke moeht daz frumen,
daz naem ich fuer alles ertrich,
ob daz gewalticlich
dient miner hende.
owe mir ellende!
wie mag so lange min lip gewern?
ich woelt niht anders hymls gern
denne diner angesiht!>
hie mit daz getiht
swaig daz an dem brieve was,
den si mit manigem sueften las.
< ach hertze, lip und sinne!
ach minnenclichiu minne,
gib helf, kunst ze stiur,>
sprach do diu gehiur,
< wie ich im wider schribe
daz im den jamer tribe
uz hertzeclichen laiden!
ach owe uns baiden,
daz uns diu liebe verret sich,
und si doch ain ainig ich
hat uns ummevangen!>
ain niwe zedel langen
nam si uz ainem schrin,
dar an jamers pin
vil von ir geschriben wart:
daz tihten uz ir munde zart
moht im trost fuegen.
mit ainem bendel cluegen
strikt sin dem valken an die brust
und liez in fliegen nach gelust
sines vrien muotes.
des gelingen guotes
wart da willehelm gewar,
mit sinem luoder winkt er dar
dem valken nach gewonhait:
er huob in uf, von dannen rait
er wider an sin hainlich.
den brief vant er und vraeut sich
der minnenclichen vert;
in sin gezelt er kert.
den valken er do von im bant:
mit siner wolgestalten hant
entstrickt er des brieves sloz.
diu minne braht im do ain schoz
mit des brieves worten
daz im an allen orten
in dem libe uebte sich.
derz gern hoert, so wil ich
sagen ir getihte,
daz sich dar nach rihte
vrawe diu ie lieben man
ze lieber trutschaft ie gewan.
< der sinne man! min lieber lip!
dins hertzen sin ich, auch din wip!
swie ez niht liplich si getan,
doch hat der minnecliche wan
gefueget daz ich worden bin
din wip und du min man in sin.
ach lieber man! ach sele lon!
du bist in miner liebe thron
gesetzet, in die lust min.
owe, ach! wan schoelt ich sin
bi dir biz ich erliebte mich
nach minem glust, dar umm woelt ich
gern daz ende kiesen.
und schoelt ich dich verliesen
e ich dich diner marter
ergaetzt, lieber zarter,
lip und vraeud und swaz ich han?
owe! wie schol ez ergan
zejungst uns armen baiden?
swenne ich gedenk daz schaiden
der tot schol uns lieben,
so wil min hertze clieben
sich von ain ander und der lip.
e ich wuerd kains mannes wip
denne din, e wil ich sterben.
ach, waz muoz verderben
an uns liepliches wandeln,
sit daz wir baidiu handeln
ain ander suen niht nach gelust!
mir muest din minneclichiu brust
in miner arme slozze
diu jaemerlichen schozze
zerbrechen und zerfueren!
schol nymmer me berueren
den lip mins libes suezzekait?
owe, claegliches lait,
waz wiltu an mir stiften?
fuerbaz ich niht den schriften
gelaub die von lone sagen.
ach hertz, wie mahtu getragen
den jamer so gehueften?
mit manigem grozzen sueften
bin ich ummeslozzen:
ich han noch ungenozzen
miner sel spise.
owe, reht wise
die traistu, hertzen lieber man!
owe, daz mir niht engan
diu saelde dines libes
und dir wider mich ze wibes!
des leb ich armiu unmuenic.
solt walwan der kuenic
trueten daz din aigen ist?
owe listeclicher list,
kuendestu den fuegen
daz ich vor melde ruegen
moeht mit dir entrinnen,
dar uf gedenk mit sinnen!
owe, lieber mannes trost,
wenne schuell wir werden erlost
von diser jamers truehe?
owe, ach ach, truewe,
wie bistu an vraeuden uns so laz!
lieber man, gehab dich baz
denne dir geshehen si an mir!
ich waiz wol daz mir und dir
geschiht nach wunsches willen:
ich wil mit liebe stillen
noch swaz ze laide uns ie geschach.
nu, lieber min! din ungemach
gat mir ze hertzen also ser
daz ich fuer war nymmer mer
wuerde vro, du wuerdes mir.
ich ungerner din enbir
denne du min, daz waiz ich wol.
nieman an gluecke zwiveln sol:
uns fuegt gluecke noch den vunt
daz ain saeldenrichiu stunt
uns baiden wirt erzaiget.
min hertz sich dar uf naiget
mit gedaenken und mit sinne:
min kueschlichiu minne
dir sin alles danken schol.
lieber lip, gehab dich wol!
la dich in ritterschefte sehen!
din wird hoer ich gerne jehen.
den vogel den ich sante dir,
den binde uf daz tahtier
dines rosses, daz ich dich
erkenne da bi, so wil ich
din gaumen alle tage.>
hie mit des brieves sage
geswaig und nam ain ende.
wildehelm der ellende
vraeut sich der guoten rede:
mannes muot der wart do pfede
in sinem libe tretten.
die wile die kuenge heten
in der stat geworben:
die botschaft unverdorben
hainlich er warb die groesten craft
diu ie wart von haidenschaft.
von zyzya kuenc agrant
het boten haim gesant
in siniu rich her und dar,
die manige erliche schar
snellichen ze samen brahten.
die boten do gahten
zu sinem marschalk wigrich.
ainer sprach:< der künc dich
manet dines aides,
daz du des grozzen laides
gedenkest daz im geschehen ist.
swaz du lenger hie haim bist,
daz swechet ser din ere:
du scholt von huse kere
tuon zu kunden in diu rich.
der vert du niht entwich,
scholdestu darumme geligen tot!
gedenk der claegelichen not
die unser kuenc agrant
lidet, der ist ain tail bekant
mir, in der stat ze smirna,
da maniges wilden haidens sla
den weg hat dar gemezzen:
von den ist er besezzen,
ir grozzer gewalt hat daz getan,
er und der kuenc walwan.
ist dir liep sin ere,
so wende dine kere
zu guote, swa du muegest, im!
von allen richen mit dir nim
alles daz du maht erwegen!
er muoz mit starken swertes slegen
werden braht von smirna,
schol er hie in zyzya
ymmer werden me gesehen.>
der marschalk sprach:< e muoz geschehen
soelch vrais mit strites kraft
daz es alliu haidenschaft
misset die wil sie leben.
wir schueln lihen und geben
manigen helflichen solt:
uns wirt liht maniger holt
der unser ietz ahtet clain.
wir muzzen stiften soelch main
den muoterkint besueften muoz:
des kan in werden nymmer buoz.>
zehant der marschalk wigrich
von huse erlich rihte sich
in manic kuencrich wilt:
den wart berihtlich gezilt
in daz lant ze garmiler:
da solt samnen sich daz her
vor der stat ze firmin.
do kert manic kuenc hin,
nach der aventuer sage,
nach wigrichs gewerbes tage.
swer hoern wil craft wider craft
komen, hab der iender haft
mit sinnen anderswa,
der nem si wider! iesa
wil ich kuenden swaz dar kam
durch den kuenc lobsam.
nu dar, kuenc von trazzia,
ir sit von reht billich da,
wan ir iwer rich von im hant.
iu hat der kuenc agrant
so manic werdekait getan,
des schuelt ir in geniezzen lan.
der selbe kuenc von trazzia
het besament sich da
mit manigem silvester:
driu tusent ritter wester
die im do warn undertan.
er liez sich an kainen wan,
er wolt sins dinges sin gewis:
taterer und sirfys
diet die braht er mit im dar;
auch merte do des kuenges schar
walachen und winde,
die mit ir her geswinde
erwurben da des prises ruem.
auch was der kuenc von orgaluem
dar komen mit so grozem her,
ich waen, der kuenc terramer
gewuenne nie so manigen man.
mit im der kuenc jorye kan
mit sinen joryanen:
die sunnen und den manen
fuort er an siner banier,
dar under fuemf tusent ritter zier
ane manigen tiuren kneht;
si truogen blatten virekeht
alle samt, daz ist ir sit.
auch rait dem selben kuenge mit
die wilden jacobin,
die do manige pin
liten von den wiben
die mit werdelichen liben
in gebent strit, ammasones,
sus haizzent si, daz rich gewaehs
von wuertzen habens in ir lant.
ain rich bi in ist mir bekant,
daz haizzt daz guot alanya:
in dem selben riche da
siht man vogel vliegen
( nieman ez hab fuer liegen!)
der varwe guldin schinet.
der selbe kuenc minet
sich miner aventuer:
mit maniger helfe stuer
kom auch er gein firmin,
man sach bi im do sin
manigen moabiten
die er ze den selben ziten
braht dar, und ammones,
die heten ainen kuenc, des
gevert was so vraislich,
in swelhiu rich er kerte sich,
die muosten sicherhait im geben:
so werdlich was des kuenges leben.
nu dar, vrau aventuer!
gebt in sinne mir stuere
wie ich den besinde
in des rich die winde
machent berhaft diu pfert!
senebor der kuenc wert
daz wunder hat in sinem rich
ze capadocia, der sich
rust da mit wilder diet
mit den er do von lande schiet:
rysen, luet an zungen,
manigen litschen jungen
die hundes haupt do truogen,
die stachen noch ensluogen,
ir wer was mit geschuetz:
an strite was so nuetz
nieman in den richen da.
auch half im banen da die sla
die snabelohten luete
die ruch sint an der huete
als ain wilder stainbok:
si gent nackent, kainen rok
tragents an den liben.
nach den sach man triben
den werden kuenc von alyant,
den het diu minne dar gesant
mit maniger kost werde:
ich waen daz uf der erde
kain kuenc ie wuerd so schon berait.
die richait het an in gelait
diu kuenginne von athene,
diu minnecliche helene.
der kuenc von ethyopia
mit manigem swartzen mor da
auch mit dem selben kuenge fuor:
ir helf do zesamen swuor
daz si ain ander liezzen niht.
gein firmin si do die riht
kerten mit den rotten stark:
der vogel in den lueften bark
sich vor der rossen melme.
man sah uf manigem helme
vremdiu zimier besunder:
tusent dar under
vrecher ritter waren
die von ir alters jaren
heten pris und bejagt.
ich waen, der hymel niht betagt
so manigen werden haiden,
als von baiden
herren da ze samen kan,
von manigem werdlichem man.
eya, hertz kunstlos!
waerstu vol kunst groz
und witzricher sinne,
die gein verlust gewinne
prislich ordinierten
wie sich diu her rottierten
an dem morgen waidenlich
do der marschalk wigrich
gebieten und beschrien hiez
daz iederman sich balde liez
schawen under sinem vann.
er wolt mit in brechen dan
und gein smirna rihtes zogen.
von spern, swerten und von bogen
sah man do manic wafen scharpf,
iederman sin harnasch warf
an sinen lip gein strites wer:
uf brach das vorhtsam her
mit manigem wiges herten,
die rihte si hin kerten
mit langen tagwaiden
nach wigrichen dem haiden,
der wist si die strazzen.
daz her was ane mazzen
uf strites wer si gremsik,
wigrich was emsik
wie daz er si dar braeht
daz ieglicher vaeht
biz daz er strites wuerde sat.
fuer smirna die haubtstat
warns in vierzehen tagen
gezogt, als wir hoern sagen
daz buoch der aventuer.
agrant der kuenc gehuer
enpfie die haidnischen diet
mit eren wol: nach dienstes miet
sait er im vil grozen danc.
uf ainem witen plan lanc
sich daz gesinde nider lie:
zwischen disen heren gie
ain weg wol halber mile brait.
do daz gesinde sich gelait
uf dem plane witen,
agrant durch riten
daz her begund her und dar,
und do er reht wart gewar
daz da lag so grozziu welt,
allumm und umm durch daz velt
sah er manigen werden man:
ieglich kuenc sinn vann
het uf sin gezelt gestaht,
dar umm und umm lag sin maht
die er het dar gelait.
agrant der kuenc rait
von jenem kuenge zu disem:
besunder het er ain gelisem
mit ieglichem kuenge hoch
wie si dem kueng von marroch
mit strite do entworhten.
alsus die unervorhten
kuenge bi der selben zit
ze samen swuoren ainen strit.
swer nu in strites noeten
hoert gern luete toeten,
der biet mir sin ore!
den kuenc melchinor
wit ich in strites grande
gein dem kuenge agrande,
und manigen haiden werdlich
die baidenthalb beraitet sich
heten gen strites hurst.
manic ritter mit geturst
den helm sin zymierte,
ieglicher kundewierte
wie er ze velde kaem,
daz man von im vernaem
prislich getaet.
manic ritter staet
in haidnischem orden
was des ze rate worden
daz er bat den herren sin
daz er in des ersten in
liezze, daz er strite vor.
von marroch kuenc melchinor
was des worden gar inain
daz wildehelm der degen rain
scholt ritter werden da
zwischen den scharn vor smirna
under sinem sturmvann.
er was so gar ain maenlich man
daz er bewaert ze aller zit
so vil manhait daz der vorstrit
im ze eren was gegeben:
sin manlich sin, sin werdlich leben
dar zu sich gerlich ruste,
mit frier kuer geluste
sines zaumes solte pflegen
der edel junge degen. -
kuenc welf mit siner frien schar,
die scholten des spitzes war
nemen in dem strit,
da bi ze baider sit
scholt sin der kuenc melchinor
von marroch, dem scholt striten vor
melehalin der kuenc wert
von babyloni: vatschun, swert,
bogen und glavyen
fuorten sin storyen
so vil daz ir was ane zal.
nach dem mitten in der wal
scharte sich der kuenc koradin
von jerusalem, der manig pin
an die kristen hat gelait;
ietwederhalben des do rait
mit manigem punder hert
zwair kuenge gevert:
daz ain was melyphat,
des kuenrich den namen hat
daz rich von gemelle,
mit manigem haiden snelle
kert er hurteclichen dar;
neben dem nam man war
des kuenges banyer melyemodan,
des hertz nach strites sturm bran,
sin kuencrich haizzet asya.
nach den scharn sah man da
melysmaphat den kuenc von sar.
nach dem scholt diu aller groest schar
varn diu iender da was:
ain vaenlin gruenr dene ain gras
sah man vor in swaimen,
aht brueder zainen
heten sich gesellet,
der leben was gestellet
werdlichen uf des todes pfat.
der selb kuenc hiez salaphat,
der was der nuende bruoder:
si warn strites luoder,
von in vil her entwerket sint,
si warn saffadines kint,
die hurtecliche punder
stiften do besunder.
nu dar! nu dar! ez ist berait
dishalp daz her mit werdekait.
nu rustet iuch, von zyzya
her kuenc und von frigia,
walwan und agrant!
tuot auch mit kurtzer rede bekant
wie sich sol ruesten iwer schar!
der werde kuenc schanden bar
agrant der wise
sprach:< ez muoz nach prise
alhie gevohten werden.
swaz lebendig ist uf der erden,
dem geb wir wol strit ainn tac.
nu dar! nu dar! kain baiten mac
gesumen sich hie lenger.
wer hat hie die gedrenger
rosse? der schol wesen der spitz,
dem wirt vil manic sporn bitz
noch hiut hie erzaiget.
swes manhait sich hie vaiget,
des laster schuel wir witen.>
do sah man ze striten
die kuenge ruesten sich mit wer
und daz gruesenlich her.
von trazzia der kuenc sprach:
< herre min! swaz ie geschach
guotes mir von iwerr hant,
daz tuot noch hiut mir bekant
und lazt mir den vor strit!
ich wil nach mir die wege so wit
machen mit dem drucke
daz ueber satel rucke
maniger wirt zerbrochen.
ich wil von marrochen
den kuenc bringen innen
soelher unminnen
daz im an sin hertze gat,
ob saelde mich in sehen lat.>
agrant der kuenc riche
sprach do zuehtecliche
zuo dem kuenge von trazzya
ez waer im liep daz er da
vorvaenr waere,
und daz der erbaere,
der werde kuenc von orgalum
waer neben der schar drum
da si sich schol zerbraiten:
< auch schol nach dem beraiten
der kuenc von alanye sich,
der mit hurt werdeclich
die schr schol durchbrechen
mit slahen und mit stechen.
nach dem schol miner tohterman,
von frigia kuenc walwan,
werdelichen striten:
bi den wil auch riten
an uns der kuenc nutschier
mit sinen starken risen vier
und mit der wilden diet sin,
bi dem wil ich daz leben min
wagen. si sint veste,
ir schiezzen swaere leste
den vinden dick uf bindet.
sin her hat er besindet
wol in capodocia.
dem schol mit scharn nahen da
jorie der werde kuenc,
des ritterschaft ist also muenc
in wik herten stuerm
daz do manigem tuerm
mag in sinem kopf:
ir swertes spitz kan klopf
durch gesaerwe clain.
nach den so var der rain,
der minne gernde alyant,
der hertz, sinne hat gewant
nach werder wibe lone:
sin gevert daz ist so schone
daz ez diu hertze lustet.
werdelich mit dem sich ruestet
der riche kuenc von morlant,
des her ist groz: zuo den gewant
hat sich daz aller groeste her
daz beslozzen hat daz mer,
amoniten und moabyten,
die schol man sehen striten,
daz hertz mocht sin lachen:
ir ellen niht geswachen
nieman kan an striten.
die schueln ze baiden siten
huit ruom und er bejagen:
kain werder man schol hie verzagen.
ir werden, muotes vest,
gedenket, si sint gest,
si ist unser hie der gewalt:
mich dunket unsers hers gestalt
so reht werlich gein jem.
in wirt von uns erkant diu lem
mit herten wider zaenr.
nu hin, ir strites vaenr!
stapft an die losen zagen!
lat uns gewin und er bejagen!>
ach, alliu hertzen kuen!
waernd ir an der gruen
daz disiu schar sol vehten,
man saeh iwer maniges wehten
nach stritlicher begirde.
naina, hoeret wirde!
der wirde lon verdienen kan,
daz ist ain hochgeborner man,
gefuerst ain fuerst uz österrich,
dem gelueck und er hat sich
ze aigenscheft gegeben.
nu wirdet hie sin leben
mit ritterlichen ruomen
vor siner fruht bluomen,
aglyen der gehoehten,
der von im do zoehten
die prise soelch gewinne
daz irs hertzen sinne
funken und gnaisten.
nu sehent zuo! lant laisten
diu her ir hurt anainander!
den helm da bander,
der mincliche wildehelm.
was so grozer doezze gelm
von busunen wart erschellet!
diu ritterschaft gesellet
im do wart ritterlich:
melchinor der rich
kuenc si im mit eren gab,
von der werdekait ain lab
in sinem hertzen do lag.
reht als ain wilder donrslag
der vlins machet spaltic,
also wart gewaltic
maenlich muot und ritters namen.
sus sigen baidiu her ze samen.
vor stapfter als die besten tuont,
daz kint im uf dem helme stuont
reht als ez woelte fliegen,
von spruengen sah man biegen
in des rosses lanken,
den vogel winken wanken
sah man uf dem tahtier.
agly begunde smier
da si in si ritterlichen sach
gebaren:< owe! ach und ach!>
sprach diu zart gehuere,
< her tot, wend iwer luere
minen man hie sterben?
mich ze angesiht enterben
aller miner saelden sus?
ach lieber man, waer dir min kus
ze helf an dinem munde!>
nu het er an der stunde
genaiget aine lantzen,
mit sinen kreften gantzen
er sprangt her mit dem runsin:
der minnen kuenc von kaumin
wider rait im uf der tyust,
dem er die lantzen durch die brust
stach daz er zer erden viel.
also sturm winde grozen kiel
werfent durch der uende fluot,
sus wildehelm mit dem rosse wuot
durch die punder krefticlich,
biz manic kuenc do sich
unminnenclichen gruost,
der stich mit slage wuost.
hurta! hurta! wie da war
ze samen sich die baide schar!
schalmy, busun, tanbur
hort man da ueber hur
daz gruesenlich gedoezze;
die hurteclichen stoezze
sich in ain ander mangten
daz in ain ander hangten
die vinde als die cletten.
die rotten sich do hetten
gemischt under ainander:
swes begert der man, daz vander.
hurteclich kom durch den strit
gevarn, des lop dich wit
ist erschollen verre,
der kuenicliche herre,
der werde kuenc von babylon.
er gab mit hertem zinse lon
dem richen kuenge von trazzia.
auch vermist er sin niht da:
er wider rait im hurteclich,
in die stegeraiff stiurt er sich,
er frumt im ainen wider slac
daz er valles sich bewac.
bald er sih erholt,
da von der kuenc dolt
von trazzia vil swaer:
von babylon der erbaer
ummesloz sins swertes bant,
er sluog in daz im geswant
in dem satel da er do saz.
mit sturme so ain niwer haz
huop sich do anderwaide;
disiu rotte durch jene raid
mit maniger punder snuesen,
man hort die stoezze suesen
als der donr dozzen.
die schar sach man durchstozzen
do den kuenc von organum,
uf den werden kueng frum
jerusalemischen richen,
an den ward er do strichen
mit scharpfes swertes sniden.
we tet von im daz liden
von jerusalem dem kuenge:
durch die rotten junge
nam er uf in ainen hurt:
daz in hinder sich do schurt.
daz wider tet der degen frum,
der riche kuenc von organum,
des ros do kam unschrevels:
sins kursites wefels
lutzel bi ainander blaip,
die slege so vesticlich er traip
daz sich die ringe losten.
baide kuenge trosten
sich ir keckes muotes,
biz daz des roten bluotes
von in vil wart gegozzen;
ain slac frumt, do entslozzen
vil wart der niete bleche.
von jerusalem der freche
wart grisgramen als ain eber:
durch helm, durch haupt untz uf die leber
er do von ainander spielt
von organum der kuenc, er wielt
kaines lebens mere.
hurta! do wart auch sere
gevohten von ir mannen.
man sach die sturm vanen
baid herlich halten:
die haiden ungezalten
striten so wo ze baider sit,
ich waen daz nie herter strit
wuerde denne was alda.
der kuenc von alanya
kom durch die wal alher gevarn
( in dem bluote manic darn
gezert was uf die gruen)
uf den kuenc kuen
melychpfat von gemelle.
in des libes velle
maz er wunden grozze;
zwen hurtecliche stozze
verhangten si den rossen,
ane draben, hossen
si ain ander trafen.
schoelt ich mit hulden strafen
die aventur, des luste mich,
daz si zwen werde kuenge sich
so gitlich liez ermuerden.
daz ros mit kreften fuer den
kuenc er do bangt,
mit slegen er do erlangt
den kuenc von alanyen:
er sluog in daz die spanyen
des helmes sich encluben.
die kuenge ain ander bugen
mit kraft ueber die satelbogen:
ein scharpfer slag kom do geflogen
der dar mit kreften wart getriben
daz sich blech, ringe, nagel riben
ze vallen uf die gruene.
mit nide tet daz der kuene,
der kuenc von gemelle.
mit vriem muot snelle
ward im daz wider golden:
jens arm stark do holden
ainen slag so fraisam
durch den werdelichen man
daz ahsel und rugge brach.
diser jenen wider stach
daz ez baidenthalp gie durch in.
bewiset von der schrift ich bin
daz si do baide lagen tot:
nu sage ich erst von strites not.
vrau aventur! sit daz ir
wellt die unmuozze mir
fuegen daz ich fuerbaz jage
iu der aventuere sage,
so doerft ich wol me sinne.
wie schol ich nu beginne
in minem hertzen alles daz
hie geschach und waz
aventuer in noch geschiht?
fuerwar! der sinne han ich niht;
doch gib ich guoten willen dar.
nu zuo, ir kuenge! nemet war:
sich hebt ain niwes striten erst!
melchinor der kuenc herst
alrerst kom do in gevarn
mit den werdeclichen scharn
uf den kuenc nutschier
von capodocia, der schier
hurteclich bestanden wart:
in der selben punder vart
was auch der kuencliche man
von zyzya und walwan,
der do aglyen solte nemen.
wildehelm, des mahtu dich wol schemen!
schol er sus werdlich vor dir haben,
so wol ich nymmer me gesagen
kainen pris von diner tat,
ob in din muot hie leben lat.
nu sah man die sturmvann
ungehiurlich zerspann
von der hurte wanken.
die starken, niht die kranken,
sich uobten als zwai wisentier,
melchinor und nutschier:
die kuenge baide wunden sich
durch die herten slege, stich
biz si ze samen kamen.
diu oersh si baide namen
mit scharpfen sporn slegen.
der zorn sich do regen
in hertzen wart do baiden:
si wolten daz kain schaiden
da wuerde ez taet denn der tot.
ain slac der vil des bluotes rot
flozt durch diu blech,
den sluog der kuenc frech
melchinor nutschiere:
ainem wilden stiere
sin wer die wart do gelich,
uf den kuenc rich
er gevaerlich slege tet.
in der gruen do ain bet
wart nutschier dem kuenge bekant:
in sluog melchinores hant
daz er von dem rosse viel
und im daz bluot durch helm uz wiel.
sus wart diu vraise sich braiten.
die starken slege laiten
do manigen zuo der erden.
nu heten sich die werden,
kuenc welf und wildehelm,
ain ander durch des staubes melm
snelleclich erblicket.
von im do wart gezwicket
ir baider oershe lanken,
man sah si winken wanken
biz si zesamen komen wider.
kuenc welf fuort ain gevider,
zwair grifen fluegel.
diu ros si bi dem zuegel
baide samt namen:
hurta! waz bluotes samen
von in do wart geguetzet!
si sahen so besluetzet
wol den kuenc walwan
von manigem werdlichem man:
er hielt in starker storie,
bi im hielt diu glorie,
sin sweher kuenc agrant;
manic vrecher wigant
hielt bi in under irm vann.
als ain leowe ain ainer lanen
sah man sie grisgramen.
sus kamen sie zesamen,
wildehelm und walwan.
du rainiu agly! wen wiltu lan
gesigen hie an sterben?
man sah si baide werben
nach prislicher tat;
die schuoffen minnen rat.
nu dar! nu dar! wes bit ir nu?
kert hurteclichen zu,
sit iu ist an ain ander haiz!
ir muezzet bluotigen swaiz
durch aglyen switzen.
man siht si schone sitzen
ir bilde in jenr zinnen:
wer wil von ir gewinnen
daz lob under iu zwaien,
dem wil si hiute haien
ze lon ir minne suezze,
diu suezzen kummer buezze.
her wildehelm, halt uz! nu dar!
seht, er haltet in der schar
der lip und liep iu nimt wol
und der iur amyen sol
mit wibes trutschaft niezzen!
ir baider march si liezzen
gaen ain ander duensten
als do waer in bruensten
der tiuvel mit dem helle fuer.
als daz weter die schuer
in hol gebirge senket,
also wart gebrenket
durch die punder biz daz sie
ze samen komen. hurta, wie
werdlich gevohten wart
von der schoenen aglyen zart!
der werde wildhelm von österrich
der daht:< sit daz got mich
hat getragen her zu dir,
so muostu ain lazen mir
miner sel vrawen.>
hertes vehten schawen
moht man von in baiden,
der kristen und der haiden
striten baid nach richem lone.
wildehelm ab die crone
sluog die er fuort uf dem helm.
in dem strite wart ain gelm
von ir baider slegen
daz sich die dunste wegen
durch helm in oren mohten:
ir stiche, ir slege tohten
dem tiuvel in der helle.
wildehelm und sin geselle
triben ain ander hin und her.
walwan nach sines hertzen ger
sluog durch den schilt in uf die platen:
man sach diu ros in bluot waten
ain hant ueber die visserlaich.
wildhelm gab walwan ainen straich
zwischen hals und lip:
waer agly sin wip
gewesen, ez waer im worden sur.
der vlins hert saz als ain mur,
des grozen straiches aht er niht:
daz ros gein wildhelm die riht
kert er und stiez uf in.
walwan nam in sinen sin
ainen slag an zwerhen heln:
wan daz er an dem slage vaeln
muost, er het in tot geslagen.
wildehelmes zorn wagen
sah man do besihticlich,
in die stegraif stiurt er sich,
in die hende er daz swert twanc:
von dem slage do zerspranc
helm, wapen, blech, ringe,
der slac sanc in die siten linge,
lunge, miltz do uz im viel,
dar nach ain brunne bluotes wiel
uz hertz und uz adern,
diu zunge im do wart ladern,
daz haupt naigt er gein dem wasen.
er sluog im ab munt und nasen,
daz brust bain er zerstuckt.
der dritte slag do druckt
lanchem dem ross enzwai:
man hort da maniges haidens schrai
claeglichen schrien.
< noch laestu mir aglyen!>
sprach wildhelm von österrich.
wuetig riht er von im sich
uf den kuenc agrant,
den werlich er do gein im vant
kuencliche halten.
er enpfie den wol gestalten
mit ainem starken straiche:
wildhelm im daz gelaiche
ab swanc da der schilt an hienc,
bi dem hals er in gevienc,
daz swert satzt er im uf die brust,
er wolt ez mit des armes tjust
in in han gestecket;
er het in auch gestrecket;
uf des orss hindertail.
agrant der kuenc ane mail
der sprach:< naina! nain! nemt sicherhait!
ich wil iu swern ainen ait
daz ich si iwer gevangen.>
durch die starcken drangen
kert er von im do ditz geschach.
er sach daz hertzog welf stach
den der des sturmvanen pflac,
daz er in dem bluote lac:
daz was der marschalk wigrich
des kuenges von zyzya, der sich
huote ie vor schanden.
wildhelm ez niht anden
scholt, doch het erz gern getan:
er gedaht daz der selbe man
in ab dem baum holte,
da von er enwolte
im ze laide fuegen niht.
mit kuenc welf er do die riht
kert durch der vinde scharn.
do sah er gegen im varn
den werden kuenc alyant,
den het ain kuenginne gesant
dar durch prislichen ruom:
er was der minne fruht bluom,
diu het an in ir pris gelait.
daz aller schoenst waffen clait
daz auge ie beluhte,
fuort er: swer ez sach, den duhte
daz er waer ain engel.
von golde manic stengel
uebergie der tock model,
da zwischen manic richer schodel
von siden was gestecket.
ain griff was zerflecket
uf sim helme schone;
< lona, vrawe, lone!>
stuont dem grifen an der brust.
sin schilt nach richait gelust
was von manigem staine.
sus alyant der raine
durchbrach die schar nach cupido
daz er uf helm auch do
sah in fiures brunst stan:
durch daz wunder er niht lan
wolt er kaems an in,
in duht des scholt er gewin
bejagen und alle ere.
er muost sin chere
gegen wildhelme wenden,
wan er sach den genenden
die prise alle legen in.
er rief in an:< ker her! ich bin
dester tiurr ymmer me,
tuon ich ritterlichen we
dir, sit du bist so muotes balt
und so vintlich gestalt!>
ey agly und elene!
ir wellt die zwene
ritter an ain ander weten?
fuer war! so wil ich iu staeten
daz iwer ainiu witwe wirt,
sit ir manhait niht verbirt
ze sterben durch die minne.
ich wolt die gewinne
wuerden ze baider sit verborn.
diu oersh mit vier scharpfen sporn
wurden do zesamen braht:
vrau venus, wes habt ir gedaht
daz ir den suezen alyant
wellet toeten, der gewant
hat hertzen sin in iwern dienst?
owe minne! wie du grienst
manigem in dem hertzen
daz er des todes smertzen
durch dich ahtet claine!
sus wildu daz der raine
alyant hie vehte!
gein ain ander wehte
sah man si baide ritterlich.
ain lantz von ror do ainen stich
uf wildhelm haft,
er auch mit ainem schaft
im wider galt die punder:
die aventuer hat wunder
daz in die ruke brachen niht.
diu minne do zesamen schiht
wider die wik herten:
mit swerten si sich berten
daz die ringe clungen,
diu blecher do zersprungen
uz der nagel nieten.
ain ander si sus bieten
slege wurden grimme:
man sach ir zorn lymmen
als ainn bern wilde.
daz bluot in daz gevilde
durch brassel wart gereret.
diu minne diu leret
tun dirre taete genuege:
fuege und ungefuege
kan si fuegen baide.
naina, nain, schaide,
werdiu minne, dise zwene!
< wem solt agly und elene
sagen denn des prises danc?>
sprach diu minne< swer den wanc
gewinnet under in zwaien,
dem wil ich minne aigen
gefuegen nymmer mere.>
keret zu durch ere
der wiplichen minne!
ez wellent die gewinne
iur ainem werden ze sur.
hurteclichen, als der schur
suset mit den dozzen,
sus ir baider stozzen
von den oershen sich so huop,
ir ainer den andern schuop:
der swert spitz gein dem verch
da neben an dem helm entwerch
von alyant kom geflogen,
daz man des helmes blech bogen
sach von dem slage.
daz ich nu der sage
an dem strit maht ze vil,
sit ich noch aventuer wil
wunderlich vor mir han,
dar umm wil ich kurtzlich lan
gesigen hie den ainn.
der slac wildhelm den rainn
muot in sinen sinnen:
unminne er in innen
braht mit ainem slage wider.
er sluog in daz der grife nider
von dem helm sturtzt:
die arme er uf schurtzt,
er sloz die hend in swertes bant
und sluog in daz ez widerwant
in des hertzen slozze,
daz da mit manigem flozze
bluot uf erden rert.
alyant der gert
sanc do nider nach dem slage.
von athen elene, clage,
clage ymmer sinen lip
der durch dich minnencliches wip
ligt so jaemerlich erslagen:
du scholt in wol von schulden clagen.
claget, aelliu rainen wip,
alyandes werden lip,
der in minnen dienst sich
liez ie schawen werdlich!
wafen! tugenthafter man
haidens namen nie gewan
gaen wiplichen triwen.
da von er si schol riwen,
sit er in namen ert.
swer siner lid ains rert
in als daz zucker daz ie ror
getruoc, sin suezzer minnen tror
verswaintz mit ueber suezze.
der gallen bitter tuzze
mischet mit, man moht sie
fuer zucker suezze niezzen! hie
lit der wibe holde,
alyant, der minnen tolde
der bluende was mit fruehten.
von sins adel zuehten
niht wol vol sprechen kan min munt:
ob griez an wildes meres grunt
guet und unguet kuend geweln,
sin guete kuende niht gezeln,
ob ez menschlich spraeche.
was an im raeche
hertzoge wildehelm von österrich,
so woelt ich selbe triegen mich:
in zwank me minnen not denn disn:
da von er nutschier mangen risen
ersluog durch sin amyen,
die kueschen fruht aglyen,
durch die sluog er auch alyant.
ach, was nu jamers wirt gemant
von athen diu kuengin!
wan si in hertzen minnet in
mit wiplicher staetekait.
ach owe! ach ach, hertzen lait,
waz fuegst du zwischen lieben
der lib und hertzen clieben
mit gunst wil nah ain ander!
min herz erbander
zarten kuenginne
daz der tot ir minne
wil so suerlich gelten,
daz alle maister melten,
si moehten niht gemalen
die sueften bernden qualen
die si traip da si enpfant
daz der kuenc alyant
was in ir dienst erslagen.
si sprach:< min haupt schol nime tragen
kron: ich bin diu arme!
ach hertze, dich erbarme
ueber den lip und brich enzwai!>
sie lie so claegeliche schrai
daz der tot ir hertze spielt,
und sterbens fuer daz leben wielt.
owe, ach, ir rainen wip!
owe, claget irn lip,
sit si so tiur geben kan,
triu gein triu hat gelan,
hie durch lieb erstorben!
ir werder lib erworben
hat iu ymmer triwe:
besezzen si ist niwe
in hymelrich vor gots gesiht.
zwar ez taeten ietz niht
die vrawen suemlich.
waer ich des gutes rich,
ir trutschaft ich gewuenne
e daz ich mich versuenne
umm alle die lieb die ie wart.
vor den die wiplich art
hant, sprich ichz mit hulden:
die zihe ich niht der schulden.
ich main diu durch guot sich swachen
an manger hande lachen,
und die zu trutschaft nemen
die sich in wider zemen.
wa nu tugenthafter muot?
hat ain hoverehter guot,
si minnent in fuer werden man.
er si haltz, crump oder lan,
hat er guot, er wirt gereht,
man vraget niht von sim geslaeht,
ob in si tugent angeborn.
des wil ich in des lasters dorn
noch dick in hertzen stecken:
man scholt si billich secken,
ez waer man oder wip,
swelh umme guot ir lip
so laesterlich verkauffen.
des siht man noch har rauffen
manige die die liebschaft
und der suezzen minne kraft
gefuegt niht hant zesammen,
und rehten sit vertammen
si an sel, an libe.
waz scholt mi ze wibe
ain wip durch guot diu doch niht guot
waer? und auch ain man der muot
het als ain urint?
ach got! wie unverstanden sint
die luete an manigen sachen,
daz si ir wirde swachen
durch willen vaiges guotes!
ich gaeb des minen muotes
minsten sin niht umm des guot
der lib und sel niht tuot
kain ere und den lueten!
pfi! ir vaiges trueten
vor got si verwazzen!
hie mit wil ich lazzen
dise rede und komen wider
mit dem getihte do nider
lag der werde alyant
tot von wildehelmes hant.
nu kam in die vintlichen scharn
entwerhs tievellich gevarn
der kuenc von morlanden,
er furt in sinen handen
ain strit ackst vraislich,
mit der kert er rihte sich
uf den kuenc von asya:
er het ze tode erslagen da
baidiu ros und man,
denn daz im ze helfe kan
siner brueder zehen;
man hort sie luetzel flehen,
si retten in mit striten.
kuenc lot der moabiten
kert auch mit sinem her an sie:
jenr sluog, der disen vie,
sus sluzzens in ain ander sich.
< slaha! morda! vaha! stich!>
schrai da maniges haiden munt:
des vanlis herre zestunt,
der werde kuenc salaphat,
die hurt da in ain ander wat
daz manger da lag werlich tot;
der ammoniten kuenc lot
lag auch in dem walais.
alrerst huop sich diu vrais
von den dienstmannen:
melchinors sturm vannen
wurden die herren warten,
graven siniur sin zarten
uz den handen daz er viel.
in der hert manic schiel
geslagen wart uz ysen.
man sach den alten grisen,
den graven von tyranden,
den vanen mit den handen
zucken wider in den sturm:
sin ros daz want sich als ain wurm
durch die herten punder.
swer do gehabt het zunder,
er het vil viurs enpfangen
uz herter helme spangen.
hurta! wie do gevohten wart!
za baiden siten ab gezart
wart do kursit, cobertiur:
man sach si als daz wilde fiur
limmen in dem grimmen.
diu vraise wart do stimmen
manic groz gedoezze.
hurticlich gestoezze
wart do wider golten:
ritterlich si dolten
scharpfer swerte sniden.
man sach do nihtes miden
wildehelm und kuenc welf,
si sluogen daz die bluomen gelf
roten schin gewunnen.
der junge kuenc versunnen
wildomis fuor auch mit in,
er het prislichen gewin
erworben in dem strite:
er was ze baider site
gewesen der besten ainer.
do wolt niender kainer
des andern zage wesen.
sus in ain ander kresen
sah man si in dem strit:
die enge machten wit
wildehelm mit siner schar.
< warta, herre! wara war!
wer ist der mit dem kinde?
er ist so gar geswinde,
er sleht alles daz in kumt an,
von siner hant ist manic man
gelait hiut uf die erden.>
< ez muoz gevohten werden
alrerst!> sprach wildomis.
do wart ritterlicher pris
alrerst do begangen:
kuenc jory wart gevangen
von wildomis dem jungen.
der swerter orter clungen
in der helm herte:
der kuenc von marroch kerte
da ueber si mit sinem her
biz daz si wurden ane wer.
nu keret zu! si fliehent!
mit gevert si schiehent
gein der stat ze smirna.
nu dar! nu dar! von zyzya,
ir sit entworht mit iwerm her!
wildehelm in der glaise ker
wart sich muendern erste:
von zyzya der herste
kuenc sich im gevangen gab.
durch die punder ane drab
ilt er nach der fluht wit.
die kerten zu der selben zit
ze smirna in mit allen scharn:
wildehelm mit in kam in gevarn
mit sinen gesellescheften;
die porten si mit kreften
behuoben, biz von marroch kan
der kuenc und alle sin man.
der stat luet zu lieffen,
si schriren und rieffen:
< kert ueber die mordaer
die uns manig hertzen swaer
in frigia hant gemachet!>
sie waeren auch geswachet,
denne daz wildehelm gevienc
ain keten diu daz tor durch gienc,
biz si ze samen kamen:
die hurt si do namen
in die stat und sluogen nider
alles daz sich satzt wider.
ir kraft wart ueberhuren:
turn und stat muren
von in do wart besetzet,
doch maniger e geletzet
ward e daz geschaehe.
manic cleinoed waehe,
golde und gestain do funden wart;
iederman uf sin vart
gahet nach gewinne:
diu junge kuenginne
agly daz wol verclagt.
der disen jenn jagt,
biz ez wart alles ueberkomen:
si viengen manigen kuenc frumen
die in entrunnen warn,
mit den man si gebarn
sach nach ir gewonhait.
disem liep, jenem lait
was do der gelingen:
man sah si rayen, springen;
busunen, vloitener,
schalmyen, bucker
hort man do uf schellen.
nach vraeuden sich stellen
sach man do die geste:
sus lebtens in der veste.
die kuenige do mit huote
besatzt man. nach guote
sah man werben maengelich:
wildehelm het sich
varndes guotes erwegen,
sin hertz anders guotes pflegen
wolt niht denne aglyen.
doch satzt man den frien
ze hauptman in die stat.
we! was er hoher eren hat
gewunnen in dem strite!
er was ze baider site
vor allen verre der beste,
er het die hoehsten geste
die do gevangen waren,
agranden den claren,
der trut aglyen vater,
gevangen dennoch hater
den richen kuenc von trazzia,
er het auch manigen alda
gevangen des ich niht enmac
gezeln, und der do tot lac
von siner ellenthaften hant.
von zyzya kuenc agrant
sprach zuo dem kuenge melchinor:
< herre, ir habt gerennet vor
mir an miner werdekait;
ir habt gefueget hertzen lait
mir an minen lueten;
doch mir diu lait erst nueten
do ich sach miner tohter man,
von frigia kuenc walwan,
ze stuecken so ser zerhawen.
zu dem het ich min vrawen
her braht und min tohter:
vor iurm gewalt enmohter
si hie niht beslafen.
wafen, ymmer wafen
der jaemerlichen raise!
die witiwe und waise
ist worden ze der hochzit
und mir ain sueftbernder strit
ane alle mine schulde!
ich wond ich het iwer hulde,
sit ich iu tet nie kain lait:
was moht ich daz iu wider sait
der min tohter scholde nemen?
iur kuenclich ere mac sich schemen
daz si an mir begangen hat!
hauptet mich, daz ist min rat!
fuer war, und lazt ir mich leben,
man siht mich ymmer dar nach streben
daz swachen mag iwer ere.
ir habt getobt sere
daz ir mir habt widersait,
erslagen mangen und gejait
her in mins suns veste:
wart ir ie der beste,
dem hat ir ungelich getan.
swie ez mir darumme ergan
schol, so wil ich reden daz,
ich ger doch lebens niht fuerbaz.>
doch sprach der kuenc von marroch:
< lieber herre, habt ir noch
gesaget iwern gebresten?
iur sinne daz wol westen,
do ich den kuenc walwan
an rait, der iwer tohter han
scholt zu ainem wibe,
der mir von sinem libe
hiez wider sagen ainen man
den ich iuch wol gewisen kan.
auch hiez er von den vriunden sin
wider sagen: herre min,
waz woltet ir iwerr tohter da
ze gebenn dem kuenge von frigia
denne durch vriuntschefte,
da von iwer helf crefte
iwern weg her wurden pfeden?
herre, ir moehtet wol anders reden,
waer ez in iurem willen:
minen zorn stillen
wil ich, sit ir gevangen sit.>
der kunic an der selben zit
hiez sinen rat besenden,
ez wart nach dem ellenden
wildehelme auch gesant:
si kamen alle dar zehant.
der kuenc sprach:< ir herren!
waz rat ir minen eren
wie ich mit disem kuenge tuo
der ain hat gesprochen zuo
mir ze vraevellichen?
von zyzya den richen
kuenc ich do maine:
er giht ich hab im maine
und mort an im begangen.
er scholt billich hangen
dar umm: waer er so ahpaer niht,
ich hieng in zwar an ain wid.
doch tuot ez im ain tail not:
von uns hie maniger liget tot
der siniu rich erte.
auch hoer ich so herte
tugent von im sagen
daz ichz im wil vertragen.
nu rat wie wir mit im leben,
daz wir im kuertzlich ende geben,
daz wie ze lande komen wider,
unser ere iht legen nider!>
ain wiser herzoge, der was gra,
sprach:< herre, der kuenc von trazzia
ist auch hie gevangen:
lat iuch niht belangen
und lat mich nach im riten!
ich waiz wol daz sin biten
kumt iu ze guot,
so wislich huot
vindet er ze aller stunt.
ich waiz wol daz er vint den funt
der nach iurm willen wirt:
sin wiser sin daz niht verbirt.>
der kuenc sprach:< ez ist mir liep!
waer ez ain rauber oder ain diep
der guot lere gaebe mir,
ich volget im: do von ich dir
gan wol nach im ze riten.>
zu den selben ziten
der kuenc von trazzya wart braht,
als ez mit rate wart gedaht.
do der kuenc von trazzya
kam in des kuenges rat, da
ward er enpfangen wirdeclich.
er sprach:< herre, war umm hat ir mich
besant? daz schuelt ir sagen mir.
lieber herre, mueget ir
mit mir ihts gewerben,
daz laz ich niht verderben.>
do stunt der kuenc melchinor
ob den kuengen enbor,
er sprach:< kunt ir besinden,
mit wiser kunst vinden
wie ir von uns kaemet,
e daz ir lihte naemet
grozzer schaden mer?
wir wellen die wider ker
haim ze lande wenden.
wir werden iuch versenden,
ist daz irz fuer komet niht;
auch wellen wir enwiht
machen alls daz rich.>
< nu vart sitlich!>
sprach der kuenc von trazzya,
< min herre, der kuenc von zyzya,
bi iurn hulden sprich ich daz,
lat ez sin ane haz.
er hat me riche denne ir hant:
wuerd daz in haidenscheft erkant
daz ir in hie erslueget,
da von ir luetzel trueget
ern oder ruomes.
daz ire in sins richtuomes
beschatzet, daz stuend iu niht wol.
iwer kuenclich gnade volgen schol
minen raeten, so wil ich
raten daz der guetlich sich
hie mit iu verrihtet:
min sin daz wol betihtet
wie daz belibet staet,
volget ir der raet.>
er sprach:< min herre, kuenc agrant,
hat manic rich und guetiu lant,
so ist er auch wol iur genoz,
swie erz in disem strite bloz
ain tail von iu si worden.
wir schueln ze samen horden
den groesten hort der ie wart.
daz ist der minnecliche zart
agly und wildomis iur sun,
so ist in aller haiden tuon
so maehtic nieman als ir sint.
lat uns iwer baider kint
ze samen geben, so wil ich
fuegen in aelliu diu rich
diu gein zyzya hoernt:
iuch selber ir niht toernt,
mit namen si iu genennet sint.
diu juncvrau ist ain ainic kint
und erbt ez und nieman mer.
ez ist iur baider er,
volget ir dem rate min.
frigia daz rich schol auch sin
ir, daz ist ir uf gegeben.
bedenket iuch mit sinnen eben,
so wil ich die wile gan
hin uz fuer die tuer stan,
biz ir iuch bedenket:
wie ir mir denne lenket
die rede, dar nach riht ich mich.>
mit der rede huob er sich
und gie uz fuer daz palas.
manic wiser kuenc dar inne was,
die duht alle sin rede guot:
ez wart veraint ir aller muot
daz si ez dem kuenge rieten.
< herre, ir mueget gebieten
allen kuengen die nu leben,
lat ir diu kint zesamen geben>
sprach der hertzoge fri
von triande: hie stuont bi
wildehelm von österrich,
des hertzen lait alrerst huo sich.
der kuenc ward ueberwunden
von dem rat ze stunden
daz er ez wolt zuo lan gan:
do stuont der arm ellende man
als er niht lebens haete.
mit vesten aiden staete
wart diu gemahelschaft gesworn,
dar zuo von trazzya erkorn
der kung wart zu dem ayde:
agrant do kom uz laide
von siner tohter wegen.
ach, was jamers pflegen
werdent nu die armen
ach got! la dichz erbarmen
daz liep liebe so kume wirt,
und daz aller lieb enbirt
dem wirt gefueget lieben!
nu hert, la dich clieben
mit jamers herten chiln!
wa tot? nu zuo! lat iln
iur kraft nach den zwaien!
ach, waz jamers schraien
macht ir, vrau minne!
ich bin iu in dem sinne
ietzunt also reht vint.
daz ir so verre gehuset sint
von mir, daz hilft iuch fuer war,
und het ich iuch bi iurem har,
ich lerte iuch minne tuecke.
nu sit ir mir so fluecke
worden daz ich iuch niht mac
begrifen. owe, jamers tac
hat ir hie den gefueget!
an niht iu genueget.
welt ir in noch me laides tuon,
zwischen mir un iu kain suon
wirt nymmer mere.
schol agly diu here
werden ainem andern man
dem si ir liebe niht engan,
pfi! so sit ir ungenaem.
in ist doch baiden widerzaem
aelliu liebe diu ie wart;
ietwederz des andern zart
trut in sinem bilde:
welt ir die machen wilde
ain ander, daz stat iu niht wol;
nieman iu fuerbaz dienen schol.
diu minn sprach:< wes zihstu mich?
lieber diepreht, wie schol ich
hie die grozzen clage erwern?
waz mag ich daz die luete swern
ir kinder hin ze geben,
und daz der baider leben
sus an ain ander hoernt niht?
an der selben geschiht
han ich kain schulde.
diu trutschaft miner hulde
wirt in erzaiget nymmer:
da von so gimmer
wider dine hulde noch!
swie der kuenc von marroch
un der kuenc agrant
aid hie gesworn hant
daz diu suezze agly
schuel ligen by
wildomis dem kuenge junge,
ez mueste zwair rosse sprunge
mit ainer tyost wenden!
schoelt ich den ellenden
so jaemerlichen lazzen,
ich muezz sin verwazzen!
ich vinde noch e manigen funt
e den geroeselierten munt
ymmer man gekuesse:
min getuesch tuesse
muoz e vil dar under!
miner suezze zunder
wirt niht also gestrichen.
min kreft mir entwichen,
stat ich in der sinne,
so hiez ich nimer minne.>
nu was ez komen an die zit
daz man ain gestuel wit
zuo der hochzit het berait.
auch was manc ahbaer wafen clait
zersniten do sidin:
ieder man sich schin
wolt in vrawen dienst lan.
vor der stat der schonst plan
was den der hymel hat bedaht:
dar in was daz gestuel gemaht
mit richer kost zierlich.
die kuenge die beraiten sich
uf die hochzit alle da;
swaz in den richen anderswa
herren was, die komen dar:
sust wart diu vintliche schar
bruederlich versuenet,
wan ir hertze gruenet
zuo hoher vraueden gluesten.
baz und ie baz sich ruesten
sah man alles daz do was
ze velde uf des planes gras,
mit mangem zymier rich:
die herren alle gelich
wolten do tyustieren,
da von man si sach zieren
manic guote kobertuer.
ach wa ist nu der gehuer
wildehelm von österrich?
wa bistu nu? man wil hie dich
enterben alles des du hast.
swie du nu aglyen last
zuo legen wildomise,
so werdent dine prise
in jamers hol gesenket,
ob ez hie niht bedenket
maenlich kraft oder din sin.
er sprach:< on alle witz ich bin:
was schol ich denne bedenken?
mich muoz daz sterben krenken.
schol ich mit augen sehen an
daz man min liep aim andern man
legt zuo, ach ach owe!
waz schol mir danne daz leben me?
owe claeglicher not!
owe, mines libes got,
nu wand ich habn erloest dich;
uf jamers rost nu bin ich
erst gelait von wildomis.
ach, suezziu minne, du wis
mich armen wie ich schuel leben!
den rat muostu mir balde geben,
wiltu sterben wenden.>
si sprach:< du scholt behenden
ain brievelin, so muoz min kunst
irz fuegen schier nach diner gunst:
gehab dich maenliche!
du bist so saelden riche
daz dir noch wol gelingen mac:
man muoz nach suezz suren slac
enpfahen etteswenne.
din kindel nu enbrenne
und berait dich auch ze schumfentiur!
dir git gelingen liht die stiur
daz dir wirt vraeude byen,
so sihtstu doch aglyen.>
wildehelm berait sich
mit sim gesinde waidenlich
nach siten der welt:
er gie in sin gezelt,
barrast er balde rief
und schraip den jaemerlichsten brief
der ie uf erden geschriben wart.
melchinor nach kuenges art
hiez nach den vrawen riten.
zu den selben ziten
was ain bot uf die burch komen
von dem man het diu maer vernomen
wie diu suon was geschehen,
und wie man hohzit da sehen
kuenclichen scholt,
und daz man zehant wolt
zuo legen aglyen
dem jungen kuenige frien
von marroch wildomis.
daz vernam ir juncvrawe lis
und gie zuo aglyen,
der kuenginne frien.
si sprach:< juncvrawe, ir sit hin gegeben.
mit iu ain vriuntliches leben
ist von den kuengen worden:
des siht man vraeude horden
si nach ainer hohzit,
von marroch dem jungen kuenge ir sit
gesworn und gelobt.>
< so ist an mir getobt,>
sprach agly und wolt sich
ertoetet habn waerlich.
sich juncvrau lise umm si sloz:
ir wart daz hertz also groz
vor jamer daz ir dick geswant.
diu juncvrau straich ie mit der hant
ir rosen wazzer umm den munt:
si wolt an der selben stunt
genomen han ir ende!
< wenda, minne, wende!
lat disen mort hie niht geshehen!>
si daht:< ach, soelt ich in doch sehen
noch aines vor minem ende!>
si sloz ir zarten hende
vor laide umm die juncvrawen:
den groesten jamer schawen
wart man an in baiden
den kristen oder haiden
ie gesach uf erden.
si daht:< schol ich erst werden
nu aber aim andern manne,
wes schoelt er leben danne
der so vil grozer staetikait
mit triwen hat an mich gelait?
e wil ich sterben williclich.
nu waiz ich doch wol daz ich
sah in erslahen walwan,
do wand er mich gewunnen han:
schoelt er min aber sin beraubt,
e woelt ich daz man mir min haubt
von dem libe sluege.
swie ich ez joch gefuege,
so kan ez nymmer so ergen.>
man sach si claeglich uf sten
von der juncvrawen troesten:
ainen schrin den loesten
hiez si ir dar bringen
und schraip uf wanes gelingen
ainen brief, als do ir sin
stuont, als ich bewiset bin,
daz nie wart claeglicher clage
nach der aventuer sage.
nu was ez komen an daz zil
daz der hohzit spil
scholt sich vol enden.
der kuenc den genenden
wildehelm do bat
daz er braeht in die stat
die kuenginne von zyzya
mit ir tohter und swaz da
vrawen waer uf fryen,
daz er kaem mit den
fuer den kuenc agrant.
wildhelm dem bekant
enwas noch kaim sim diener:
si wanden daz er waer
tot von walwan,
daz hetens in ir wan.
auch horten si sins namen niht
nennen da: von der geschiht
wanden si er waer tot,
si westen niht daz er die not
gefueget het in allen samt,
und daz er in der stat daz amt
so reht werdlichen truog,
und daz er walwanen sluog,
dar nach den werden alyant,
und daz der kuenc agrant
selb in dem strite vienc,
und was ern do begienc
sin maenliches striten,
wie er ze baiden siten
gewarp, daz was noch unerkant:
von zyzya kuenc agrant
wand er waer ain haiden
der im die grozzen laiden
het getan und sinem her,
und waer dar komen ueber mer.
nu wart sich rusten wildehelm:
swie man in jamer in sach queln,
doch muost er vro gebaren.
sins gesindes rotten waren
mit claiden wol gezieret,
auch het er geflorieret
sich selber nach dem wunsch.
der alt kuenc sunsch,
der kuenc welfen vater was,
von india, als ich ez las,
was der selbe herre,
mit sinem sun so verre
was er dar gestrichen.
er was so hovelichen
mit witzen gestellet
daz er wart gesellet
wildehelme von österrich:
kosteclichen huob er sich
mit wildehelm uf den wec.
ez muest gar ain smaler stec
vor wildhelm sin gewesen,
er het gewaget daz genesen
und waer dar ueber gegangen,
daz er die bluenden wangen
het gesehen die er sach.
schier er dar nach uf brach
und der kuenc sin geselle:
waer da des tiuvels helle
gewest, er het niht vermiten
er waer zu ir da durch geriten,
zuo sines liebes angesiht.
nu kertens uf den berc die riht
mit ainer ritterlichen schar:
manic vrau wol gevar
funden von in wart uf der burch,
under in was kainiu murch
an wiplichen taeten.
in kuenclichen waeten
stuondens alle gelich.
diu kuenginne rich
von zyzya die stuond ob in,
ane mun und ane sin
was in jamers quale
agly diu lieht gemale
stuont bi ir als ain engel.
ahy was richer hengel
hieng an ir und gestain,
dar under ain hertz raine
was verdecket mit der wat.
ach! waz grozzer vraeuden hat
wildehelm nach der gesiht!
dar umm west agly niht
daz si den sehen scholt
nach dem ir hertze dolt
alles daz ir laides war:
sus stuont si in der vrawen schar,
ane mail verwollen
in wiplichen vollen.
der kuenc und hertzoge wildehelm
giengen uf mit mangem gelm
der busun und der pfifen,
man sach diu claider slifen
rihlich nach in uf erden,
sus giengen fuer die werden,
hertzoge wildhelm und der kuenc,
fuer die kuenginne. muenc
sitzen si sie funden.
diu minne mange wunden
schoz da ane wafen!
wafen, ymmer wafen!
wie kum si in erkant,
ir hertz si doch mant
wol daz er ez waere:
si duht daz si nie swaere
gewuenne von der angesiht.
kuend ich nu minnenclich getiht,
daz woelt ich gern aeugen,
do liebiu trutschaft zaeugen
wart mit den gebaerden.
man hiez sitzen die werden
und hiez in bieten trinken.
diu liebe uz augen winken
wart do den gelusten:
wie gern si sich kusten,
so mag ez laider niht gesin.
agly diu junge kuengin
vor vraeuden was erschrocken,
daz ir daz hertze locken
wart uz bluege balthait.
ach, waz grozzer vraeuden trait
si nu in hertzen sinne!
die lieplichen gewinne
daz hertz ir erquickten,
ir blicke da verstrickten
die lieb manicvaltic.
nu stuond uf der gewaltic
kuenc was in india,
fuer die kuenginne da
stuond er und der hertzoge:
do wart gespannen jamers boge.
vor jamer der botscheft
wildehelmes kreft
sah man da kranken sere.
do sprach der kuenc here:
< retd an, her vogt von der stat!
als iuch der kuenc reden bat
wider die kuenginne guot.>
< nain, vil lieber herre, tuot
ir min wort durch iwer tugent:
ir hat an witze groze mugent
und sit uf alle sache muenc.>
do sprach von indya der kuenc:
< so tuon ich hie an iwer stat
der kuengin kunt warumm uns hat
der kuenc her gesendet.>
< ja, herre, nu verendet
ir die rede hie fuer mich,
als ir wol kuennet, witzeclich!>
von indya der kuenc do
sprach zu der kuenginne also:
< vrau, uns hat zu iu gesant
von zyzya kuenc agrant
und der kuenc von marroch,
daz ir bi disem tage noch
zuo in komet hin nider.>
< da setz ich mich niht wider,>
sprach diu kuenginne,
< sit daz ain vriuntlich minne
nach laid uns hat verainet:
swaz sin hertze mainet
in guote, daz ist der wille min.>
da mit sich diu kuengin
huob und gie von dannen,
si hiez den werden mannen
zuht und ere bieten.
wie bald si sich berieten
wa si wolten sitzen!
der kuenc da ze witzen
saz, daz was ain vrau alt:
agly do, diu wol gestalt,
erbalt sich und zwincte,
mit augen si do wincte
wildhelm, daz er saeze
zuo ir und niht vergaeze
sich an kainen dingen,
daz von in moeht fuerbringen
ir verholne trutschaft.
ez het diu minne mit ir kraft
so sere si ervraewet
daz hainlich wart gestraewet
vil zaeher haiz uz augen.
ir zwayer taugen
nieman gedaht ze merken.
diu liebe wart sich sterken:
wan si erschrocken warn,
vor vraeuden niht gebarn
kunden si do baide.
< owe! ach der laide
die mir nach disen vraeuden gent!
waz grozer swaer mir uf stent,>
sprach wildhelm,< du hertzen trut!>
er schrai ain wenic daz ueber lut
in der vrawen ore erschal.
in zuckt siner vraeuden sal,
diu minneclich agly do:
< ach hertzen liep, wie tuostu so?
wiltu verderben mich und dich?
sele, libes trost, nu sich
waz uns gelueck gefueget hat!
gehab dich wol! ez mag noch rat
wol werden unnser baide.>
< owe ach der laide!
wie schol ez armen mir ergan?
swenne ich dich beslafen lan
muoz den jungen wildomis,
ich moeht auch ainer stund gris
werden von der marter.
owe ach, du zarter
wol gestelter lieber lip!
scholtu werden des wip,
so muoz min leben enden sich.
ich wand ich get gefriet dich,
nu bistu aber mir verkauft:
mich hat unsaeld uzgeslauft,
daz ich an vraeuden nackent bin.
waz schol ich tuon? wa ker ich hin?
owe hertzen libs!
owe liebes wibs!
und schol ich dich verliesen,
e wil ich mir erkiesen
ainen erlichen tot.
owe, suezzer munt rot,
wiltu mich kuessen nymmer me?
schria, hertz, ach ymmer we!
wie schol ez armen mir ergen?>
agly sprach:< ach, trut, la sten!
wie tobstu mit dir selber so?
din clage mich machet so unvro
daz ich vor laide sterben mac.
swig, liep! uns kumt der saelden tac
daz wir uns noch ergetzen.
man mueste mich e letzen
an allem mim gesunde
e ich mit minem munde
ymmer kuste mannes munt.
ruoch wie ich zu dirre stunt
aber dir genomen si:
wizz mir geligt nymmer bi
des kuenges sun von marroch,
swie daz si alle waenent noch
hohzit mit mir haben!
man must mich e begraben.
du lieber lip, mins hertzen man,
wizze daz ich nieman gan
miner minne denne dir!
ungerner ich din enbir
denne du min in hertzen:
ich muz hainlich den smertzen
dulden ane gebaerde.
la sehen was drus werde:
so si nu wen mich hin gegeben,
so muoz min lip und min leben
doch nieman werden denne dir.
lieber man, nu sage mir
wa von haizt man dich wildhelm?
ich hier in maniger chrie gelm
dinn namen do krogiern.
wer hat daz kostlich ziern
gelait an din cobertur
un an daz kint daz in dem fuer
so lobelichen brinnet?
ich waen din hertze minnet
ain wip diu dirz hab gegeben.>
< so muezz ich nymmer tac geleben>
sprach wildehelm< ich sage dir
ain tail wannan ez kom mir:
diu erst tjust die ich ie getet,
an wilder aventuer stet
vor aim gebirge viurin,
zwang ich den ritter joraffin
daz er an min gnade sich
ergap; dar nach fuort er mich
in daz gebirge daz da bran.
der selb tugenthaft man
gab ze eren mir den heln,
er liez sin gabe mir niht vaeln:
er gab mir ros und kobertuer
uf min ellend vart ze stuer,
die ich gein marroch muost tuon.
do der babst gewan mir suon
gein dem kuenge melchinor,
do muost ich min geslaeht in vor
in nennen und minen namen:
des wolt ich mich von erst schamen
do ich zu dir von erst kam,
da von ich ainn andern namen nam.
ich haizz wildhelm von österrich.
mins herzen liebs liep, durh dich
kom ich in das ellende:
du jamers kummer wende,
du swebtst in minen augen vor
und braeht mir durh hertzen tor
e ich dich ie gesaehe.
ich wand daz geschaehe
von der constellacien craft
daz unser baider trutschaft
sich also zesamen sloz:
ainmuetic was der stern loz,
wan man ez an dem gestirne sach
in ainr nacht, sich, daz geschach
ain angeborniu triwe.
nu wil des jamers riwe
berauben mich der triwen din.
ach hertzenlieber zart min,
gedenk mich und dich!
waz ich erliten han durh dich,
da waer ze lang von ze sagen:
ich han hier an so vil ze clagen
daz mich nimt wunder wie min lip
ez muege erliden. kuenftic wip
tar ich nennen dich niht me.
achm was mir claeglicher we
wehst von diner hohzit!
ach, was grozer sueftzen lit
an libe und an dem hertzen min!
ach, la mich dir enpfolhen sin,
du hertzen und libes got,
und gedenke miner grozen not!>
agly diu sueftbernde
sprach:< sol der jamer wernde
sus wahsen an uns baiden?
e muoz der tot ain schaiden
fuegen zwischen uns zwaien!>
we, waz hainlicher schraien
do loschten und burgen sich!
< waz wiltu, lieber man, daz ich
tuo? daz ist alles geschehn,
soelt man mich dar umm sterben sehn.
mir tuot din jamer also we
daz ich shier niht han sinne me,
und auch der starke jamer min.>
da mit si im daz brievelin
schob hainlich in die hende:
wildehelm der ellende
gab ir ainen brief auch wider.
agly sprach:< so wir hin nider
komen, so vindstu wol den funt,
sit der gewalt so ze dirre stunt
an dir in der stet stat
daz ez uns nach wunsch ergat,
so daz wir baid entrinnen:
dar uf gedenk mit sinnen,
du stet vogt und libes min,
und ueberlis daz brievelin
daz ich dir do gegeben han!
gehab dich wol! hab guoten wan!
sit uns gelueck ze rede hat braht,
so ist auch me mit uns gedaht!>
zemitten kam diu kuengin
gegangen mit ir vrawen in.
die herren stuonden uf zehant
gein ir, die si do mit der hant
wider nider satzt.
diu suezze minne latzt
min trutschaft aber disiu zwai.
wafen ymmer! haya hai!
nu muezzen si sich schaiden:
daz in so grozen laiden
ieman mag geleben!
die kuenginne geben
sah man in zwo chrone rich.
wildhelm do hainlich
wolt ir die sinen gegeben han.
mit zuehten sprach si:< la stan!
ich han manige kronen:
wir muezen ein ander lonen
anders danne mit golde.>
des erblugte sich der holde.
er sprach:< nu fuege uns got den lon
schier daz unsers herzen tron
mit vraeuden werd erfuellet!>
schon do wart gehuellet
maniger werden vrawen,
die wile diu kuenginne schawen
lie die herren clainoede vil:
manic suezzez saiten spil
traip man da besunder,
dick dar under
daz trinken in geboten wart
nu hetens alle zu der vart
beclaidet rihlichen sich:
< swenne ir wellet, so bin ich
berait> sprach do diu kuengin.
< vrau! daz lat ietzunt sin!>
sprach der kuenc von indya.
da mit si stuonden alle uf da
und giengen herlich durch den sal.
ain kus, der doch niht lut erhal,
der minne fuegheit stiften;
zwo waehs stral schiften
si an und schuzzen,
durch den kus da sluzzen
ir zwair minne in den gelust,
daz daz hertze die brust
hete nah gespalten.
die lieben wol gestalten
sus mit ain ander giengen:
ach, waz si enpfiengen
sit swaer nach geluesten!
nu get ez an ain ruesten
jamers hohzit.
in wart des berges lit
und diu strazze gar ze kurtz.
manigen wol gevaltenn schurtz
sah man an maniger vrawen her.
von der burch si do die ker
namen durch die halden ab:
manic ros so mit in drab
sah man zu den ziten,
swer do wolte riten,
der moht ez tuon oder verbern.
wildehelm kainen weg so gern
gie bi sinen tagen nie:
aglyen er dicke trutlich vie
mit der arme smucken;
manic lieplich drucken
von in do verstoln wart:
si wolten baidiu daz diu vart
ymmer solt sin gewert.
manic wol bedecktes zelten pfaert
gie nach der alten kuengin:
von indya der kuenc fin
fuort si, wan siz in hiez.
wildehelm si auch liez
fuern ir liebe tohter,
da von wol mohter
baltlich an si grifen.
busun, buken, pfifen
hort man vil do schellen:
dis trutlich hie gesellen
muosten sich da schaiden.
owe, ach der laiden!
waz vraeuden da zerstoert wart,
da diu zwai minneclichen zart
sich schieden von ainander!
sin hende wander
dick in ir hende;
< nu bin ich aber ellende!>
sprach der saeldenbaere.
si sprach:< swig! din swaere
mich werdent anders sterben.
wiltu mich und dich verderben?
nu hastu doch ains mannes muot!
daz ain vrau claegelichen tuot,
des darf man ir niht wizzen,
diu mit wiplichen vlizzen
lat ir liebe an ainen man
der ir doch niht werden kan,
und kains mannes me gert!>
uf der stat diu schoenen pfaert
wurden in gezogen dar:
uf saz diu vraeweliche schar,
der kuenc und wildehelm.
er kund sich taugenliche steln
zu sines hertzen vraeuden:
vor ir beschaeuden
er do ritterlichen rait.
von golde ain durchslagen clait
an fuort de junge,
mit manigem cluogen sprunge
daz ros liez er valiern:
er kund sich stoltzlich ziern
uf ritterliche gebaerde.
sus rait richlich der werde.
nu wurden nahen si der stat:
gein den vrawen sich do hat
manic künc hoh berait,
die laiten an ir bestiu clait
diu si gehaben mohten;
si warn do gevohten
biz si sich beraitten.
ir geverte si do laitten
fuer die stat gein den vrawen.
der künc von marroch schawen
wolt sins suns amyen,
die kueschen magt aglyen;
wildomis der rait auch da
und der kuenc von zyzya,
dar nach die kuenge alle.
mit manigem grozzen schalle
bekamen si der kuengin,
die si do herlich fuorten in
in die stat ze smirna.
swaz vraeuden iender anderswa
was, so het trurikait
wildehelm und sin trut beclait.
die herren westen wenic daz
umm ir willen wie der was,
und wie diu liebe was getan.
durh die stat hin uf den plan
fuorten si die vrawen
in daz gestuel; schawen
wolten si do ritterschaft:
doch was ir kuenclich kraft
dennoch dar zuo niht berait.
vor der stat do sich an lait
manic herre zu der tyust;
der vrawen sin gelust
da tantzen in den bluomen.
si rusten sich ze ruomen:
von zyzya kuenc agrant
nam den tantz do an die hant
mit siner tohter, dar nach hoch
der kuenc gie von marroch
bi der alten kuengin,
manic hoher sarrazin
gieng an dem tantz
bi maniger vrawen glantz:
maniger hande spil do was,
nach dem si tantzten in dem gras.
agly des tantzens wol het enborn,
do vorht si des vaters zorn,
da von muost si ez lazzen.
wildhelm was uf der strazzen
von in geschaiden: in die stat
was er geriten, do er hat
sin hainliche wonunge.
iu betuetet hie min zunge
wie er sins liebes brief do las
und was dar an geschriben was.
< ach hertzen liep! ach hertzen lait!
ach liebes lieplich arbait!
ach jechant min! ach balsam tror!
ach du suzzes zucker ror
libes und hertzen min!
ich bin von der clage din
von der welt gesundert:
daz wunder ueber wundert
mich hat, daz ich verzaget bin;
mins hertzen lip, der sele sin
haben lebens sich erwegen,
sit si niht andrer liebe pflegen
denne wie si dich mit lieb ernern.
owe der clage! daz wil man wern
dir und mir. ach ymmer we!
du bist doch, trut, mir lieber me
denne menschlich sin betueten kan.
schoelt ich nu aber aim andern man
werden? owe, minne!
bistu fuegerinne
liebes und laides,
ach, des bin ich baides
so voelleclich bestecket:
der lieb wan mich decket
mit der hoffenunge,
die wile wir sin so junge,
daz ich dich sin ergetz
daz lait mir sin letz
nu aber hat gelazzen.
owe der unmazzen
der an uns ist begangen!
owe liebs gelangen,
owe hertzen luste,
die zabelnt mir in bruste
nach dir, endloser zart!
du anbegin, min ende wart
mir nie me also nahen:
war schol diu fluht nu gahen?
diu do in hertzen quellet sich,
so si versluezzet mich und dich,
so hat si dester minr.
ich bin erst nu inr
worden was diu minne tuot:
swie ainmuetic si unser muot
gevangen in ainem ain,
so mag uns doch dehain
trutschaft da von werden.
nach dins libs begerden
liez iz an minem libe ergan.
swie du gebiutst, also sol ez stan
min leben. was wiltu mere?
alle weltlich ere,
diu sich uf rihtum ziuhet?
do wider niht enschiuhet
min hertze liden mit dir
alle die armuot die du mir
gefuegen moehtest, lieber lip!
e ich kains andern mannes wip
wuerde der ie geborn wart,
ich wolt mit dir des todes vart
liden willeclichen.
ich kan niht gelichen
daz gen dir si ze mezzen:
din lip mir hat besezzen
alles daz mir vraeude git.
swenne mir den trutschaft nider lit,
so wil ich nimer leben,
die welt ich uf geben
wil und alle ir werdekait.
gehab dich wol, liep! mir ist lait
aller din gebreste.
in mines hertzen neste
wirt nymmer vogel mer erzogen:
mir ist der welt pris enpflogen!
swenne ich dich nimer mag gehaben,
so muoz man mich nach dir begraben.>
der brief het da niht schrift me:
nach ir im wart da wirser we
denne im was vor gewesen.
er sprach:< wie schol ich hie genesen,
so ditz liep mir wirt entwert?
swa der tot mir si beschert,
da pflege got des endes!
ach, muot, wie du nu wendes
uf gedank maniger hande!
ach, daz ich ie erkande
aglyen bilde!
des geschiht mir als dem wilde,
daz durch sin wilthait stirbet
swenne ez niht erwirbet
daz sin ger gemainet hat:
min leben und des selben stat
gelicher wise nach sterben.
ich waiz daz min verderben
sterbet aglyen auch.
got herre, vor dem helle gauch
behuet die armen sele min!
ich waen ez muezz noch hiut sin
min jungstes ende, e ich sie
liezze legen zuo alhie:
ich gib e lip umme lip
e mir daz maegtliche wip
werd aim andern zu gelait!>
die weil die kuenge sich berait
heten zu den tyosten
mit manigen richen kosten;
auch was der kuenge mainen
daz zehant die rainen
scholt beslafen wildomis.
des was der kuencliche pris
genomen in daz gestuel:
gein abent an der kuel
wolten brechen sie diu sper.
do rant maniger hin und her
biz daz si sich beraiten.
die vrawen si do laitten
in diu gezelt durch gemach:
nach mittem tage daz geschach,
sie warn tantzens muede.
spraech ich daz vraeude luede
aglye dem hertzen?
nain, si luot bittern smertzen,
da si vernam die warhait
daz ir lieplich gesellekait
solt ze naht verenden sich
mit dem jungen kuenge rich.
des wuohs jamers ir so vil
daz ich ez fuer daz haben wil
daz nie wart menschen me so wirs.
si tet reht als ain wilder hirs
der sich vor hunden senket
und in dem wage ertrenket:
sus ertrunken ir die sinne,
si wolt irs libes minne
in jamers wage ertrenken.
sie wart dem tode wenken
als der hase den winden:
sus sah man ir geswinden.
diu juncvrawe batris,
belfant und lise
warn ainic bi ir do,
der gebaerde wart unfro:
si lag vor in als si waer tot,
die wile ir suezzes muendel rot
kalts wazzers vil von in enpfienc,
da mit manic haizzer zaeher gienc
uz augen clar durch liehtiu vel.
mit ir wolgestelten kel
rihten si uf ir vraewelin.
do wart vil kuesse us herzen pin
vor jamer an ir munt getan:
si het lieber do gelan
ir muendel wildhelmes kus
denne daz si von den juncvrawen sus
vor laide wart gekuesset;
doch wart daz lait vertueschet
daz sin wart nieman innen.
do si zu den sinnen
wider kam, do sprach si zu in:
< mir ist sel, lip. hertz und sin
erstorben daz sin luetzel lebt:
dar zuo ir iwern rat mir gebt!
ich mag ez lenger niht verheln:
mir wil der tot daz leben steln.>
do sprach belfant daz schoene kint:
< ach vraewelin! was laide sint
diu iuch vor uns sus quellent hie?>
mit zaehern haiz diu vrage ergie
von ie der juncvrawen sunderlich.
aglye sprach:< ich waiz waz mich
toeten wil! ach ymmer me!
mir ist wirser denne we
und mag doch niht ersterben!>
si gedaht irs liebes verderben
wuerde sich auch enden;
da von si mit den henden
erzaigt manige groze clage
mit winden hende und mit sage.
agly do gedaht,
do ir der jamer braht
so uil der sueft sende:
< ich wil doch vor mim ende
daz brievelin lesen daz er mir
gab.> si hiez die juncvrawen ir
bieten ain schrinlin clain,
daz was von edelm gestain
gemacht. do si daz uf gesloz,
den brief mit manigen sueften groz
si nam und hiez do von ir gan
die dri juncvrawen wol getan.
si wolt ir hainlich nie gesagen
kaim liut: da von ir clagen
muost deste groezer sin.
sus huop sich an daz brievelin:
< vraeuden trost! mins muotes sin!
swaz ich vraeuden han, die nin
hin! der wil ich nimer haben:
ich han muot in den tot ze draben.
waz du mir triwen hast gegeben,
die nim uf! ich wil nime leben,
ich lebt mir selbe unwerde me.
we! ach und owe
daz ich ie mensche wart geborn!
waz verlust han ich verlorn!
so grozze verlust ich nie me wart
gebnt. ach hertzen truter zart!
din verlust min sele wil
schaiden von der vraeuden spil
der ich ymmer scholt leben.
daz ist da hin. wer schol mir gebn
in diser welt werdekait?
mir ist nu alle min vraeude gelait.
ich wand mit lieb erlieben mich,
dafuer hat diu unliebe sich
gezogen in min hertze nu.
nu her! nu keret alle zuo,
swaz ungemachs uf erden si!
sit ich sol liebes wesen fri,
so muoz daz laid ertoeten mich!
ich waen daz unser zwair ich
daz ungeluecke hab zercloben:
mir hat der suezen minne bogen
daz lait geschift an sin schos,
mir ist ein riwecliches los
gevallen nu fuer vraeude.
ach lieplicher beschaeude!
wie jaemerlich ich muoz sin
ane dich, trutes truetel min!
kainen trost han ich fuerbaz,
der gewalticlichen saz
in minem hertzen enmitten.
du hast des jamers smitten
gelazzen mir ze erben:
die hamer slege verderben
mit ir durchslag daz leben min.
nu mag ez anders niht gesin,
daz muez auch got erbarmen.
ach, ymmer we mir armen!
uf erden und in jenr welt
muoz ich diner lieb gelt
an ende clagen ymmer,
sit daz din schoen gezymmer
schol ain anderr trueten.
swie vil ich bin bi den lueten,
so bin ich doch der welte tot
nu fuerbaz me. ach muendel rot,
muoz ich din auch ane sin,
daz tut mir we. nu, triwe min,
nim uf nu swaz ich von dir hab
ze lehen! ich wil komen ab
des lebens durch di liebe din:
ich waiz niht anders, sele min,
waz ich dir dienen fuerbaz sol.
swie mir geschiht, so gan ich wol
mins libs nieman me denn dir:
ich kund nie vinden wie daz wir
kaemen mit ainander hin;
da von nim mich in dinen sin
und gedenke doch der triwen min,
so wil ich des todes pin
deste gerner durch dich dulden.
nim mir zu dinen hulden
urlaup: du sihst hiut mich
sterben willeclich durch dich.
ach, schoelt min sele wizzen daz,
ir waer ymmer deste baz,
daz din wiplich bilde
schoelt allen mannen wilde
sin, sid ich sin muoz enbern:
so woelt ich willecliche gern
des todes minem libe.
nieman ich gan ze wibe
din, sit du mir niht bist beschert
und also jaemerlich entwert.
hie mit ich wil die sele dir
enpfelhen, daz du gedenkest ir
als si din tuot, swie si gevert.
ach, daz du mir niht beschert
scholtest sin! ach, ymmer we!
gib urlaup mir mit clagendem we!
la mich nach jenr welt streben,
wan ich nime hie wil leben.>
sus ent sich mit clage diu schrift.
der jamer in ir hertzen trift
daz lait do umm slutzt.
ach, waz si waer nutzt
ze truebeclicher spise!
belfant, daz vraewelin wise,
kam da zuo ir gegangen,
ez sprach:< iuch moeht belangen
daz ir sitzt so ain.>
do sprach agly diu rain:
< soelt mir niht baz geschehen,
so woelt ich ez fuer saelde jehen
daz ich sus ymmer saezze,
die ich wil niht vergaezze
des ich doch niht vergezzen wil
die wil daz mir des lebens zil
dem libe ist uf gesetzet.
nieman mich sin ergetzet
des ich gedenken ymmer muoz:
ich main den werden gots gruoz.>
die kuengin von zyzya
vragt alle umm die vrawen da
wa ir tohter waere,
agly, diu saeldenbaere.
des antwurt ir von trazzia
diu kuengin; si sprach:< si ist da,
in dem gezelt do neben uns.>
wildehelms, des getriwen suns,
waz do niht vergezzen:
aglye het gemezzen
im vil manigen sueften groz.
diu nie wart wiplicher zuehte bloz,
ich main die alten kuengin,
diu gie nach irm toehterlin
und fuort sie mit ir in ir gezelt.
die wil was vor der stat daz velt
geziert mit manigem kuenge wert:
der grozziu ros, der zelten phaert,
der rait gewant, der wafen clait,
sus was da manic herre berait
zu der tyost punder.
von zymier manic wunder
was da von vogel, tieren,
manic sidin tuoch do zieren
sah man da die ravit,
banier ze baider sit
man vor der herren fuorte.
diu minne do umm ruorte
die herren nach gelusten:
man sah ob manigen brusten
der schilt varwe glentzen,
dar uf schaft engentzen
sit man sach von ritters hant.
von zyzya kuenc agrant
gie selber nach den vrawen:
er sprach si solten schawen
die kuenclichen tyost
die mit so richer kost
die herren triben wolten.
die vrawen, als si solten,
giengen uf daz gestuel:
manic gueldin tuoch durch kuel
fuer sunnen schin gespannen was,
ain samit gruen alsam ain gras
das gestuel al umme vienc,
dar an manic guldin tolde hienc.
nu heten sich besunder
berait auch zu der punder
der junge kuenc wildomis
( er wolt nieman do den pris
lazen vor aglyen),
ein zierlich rotte byen:
die vrawen vraeuten sich der kunft.
sin ros fuor als ain hirz in brunft,
daz ward er galumpiern.
man sah in zymiern
ainen tracken guldin,
in des hals manic spaengelin
von phinem golde gehenket was;
si functen und luhten baz
denne wildes viures blicke.
sus tatens auch die ricke
da si an hingen:
swenne si die winde viengen
oder er sich selber wegt,
der luft si da regt
als ez funken waern.
sus sah man den erbaern
fuern ainen helm rich,
daz was ain stain loebelich,
den nant man moadat sit;
sin rosdecke und sin kursit
was von gold ain buggran,
in tuescher zungen ist kain man
der ez solte gelten ain;
daz golt und daz gestain
daz er do fuert, ez waer genuog.
sin schaft von golde manigen fuog
mit geveltz hete:
von kainer tyost taete
daz sper nie wart enklemt,
so stark was ez gestemt
mit den spangen guldin.
sus tait er zu dem gestuel in.
vor im was manic tyost geschehen,
man het manigen kuenc gesehen
gerant nach prises ruom;
da stuont niender bluom
si waer verdeckt mit richait
von spern oder von wafen clait:
sus kunden swenden si den walt.
diu sper sint von mir ungezalt
diu do ir hant verswaint.
nu saz diu nieman maint
denn ainn in ir hertzen,
mit sueftebaerm smertzen.
si daht:< wa ist wildehelm?
ich hoer hie siner krie gelm
kainen knappen schrien:
ich waen er wil sich vrien
aller vraeuden fuernbaz me.
ach, ich fuerht sin, owe,
daz er sich selber sterbe
und mich und in enterbe
des clainen wanes des wir han.
wa bistu, ellender man?>
sprach si zu manigem mal
mit sueftbernder qual.
ach got! durch din grozz kraft
la so getan liepschaft
zergen niht, diu doch erlich ist!
si mag dir, herre jhesus crist,
noch manigen dienst getuon:
mit dem tauf si din suon
gewinnet, ob du hilfest in.
nu het in daz hag hin
wildehelm sich verstoln;
swaz man gesuocht, daz was verlorn.
er kom in daz selbe hag
daz an des gestuels plan lag,
er het berait auch sich zu tyust:
den tod er wolt mit gelust
da holn oder frien
durch die magt aglyen.
der kuenc welf von indya
gab im ain sper, daz het er da,
daz was geluppet und stark,
kain man sin sterk an im bark
un moht ez doch erstechen nie,
manc wildez gaeder ez ummvie.
auch het er haizzen im berait
gruen als der hag ain wafenclait,
ein duerrs ris sin zymmier was:
er wolt niht daz
in ieman do erkante.
sin ker er do wande
verwegenlich in den rink.
gaen im do hielt der juengelink,
des kuenges barn von marroch:
mit im nieman dannoch
da het gerant uf der wal.
die knappen rieffen ueber al
die da daz wapen prisen:
< nu dar! lat wildomisen
ersprengen gaen dem ritter!
uns dunkt sin muot si bitter.
er ist uz dem hage so hainlich komen:
hat ieman werdekait benomen
im, daz wil er anden.>
gegen ain ander randen
si do und liezzen vliegen
diu bain, daz muosten stieben
die funken uz den helmen;
do wart von krien, gelmen
in baiden vil geruoffen:
die herren si do schuoffen
do aber an ain ander.
wildhelm daht:< ich erbander
des hailes min, aglyen>,
daz sper der siten byen
da druckt mit armes kraft,
er traf in do der helme haft
hat, ob des schiltes stricken:
man sach daz sper durh zwicken
kursit, wafen und man,
e er von dem rosse kan:
do lag er tot in der wal.
man hort do maniges jamers gal:
wueffen und schrien,
hertzen lait fuer krien
wart man mit jamer hoern da.
nu kerten zue von zyzya
der kuenc und der von marroch:
ach, wildehelm, der nie gefloch,
der muost do fliehen laider.
im wurden diu wapen claider
zerzerret ane kroyerer,
doch stach er nider mit dem sper
vil e im geschach daz:
werlich er lange vor in saz,
er het swertes niht zu wer,
doch wert er sich biz daz daz her
in al umm und umm besloz,
daz im do fuogt jamer groz,
im und den zarten wangen.
sus furt man in gevangen
fuer die zarten aglyen hin.
der was es komen in den sin
daz ez nieman ander waer;
da von ir hertzen swaer
wuohsen gaen dem sterben.
< ach got, la niht verderben
den armen waisen! swie ez mir
erge, doch getruwe ich dir
wol, du werder mahmet,
daz du gedenkest an die staet
die er mir erzaiget hat.>
sus wildhelm wart in die stat
gefuert. der kuenc von marroch
het im den helm dennoch
nieman haizzen abgezart:
unerbaermclich er wart
gefuert uf den palas,
da manic hoher kuenc was.
ach jamer und truren!
ay minne, wie din suren
nach lieb laide hecket!
din lieb hat laid bedecket
an menschlichem kunne:
swer ietzunt lebt in wunne,
der hat nu we und ach.
sus wildhelme geschach:
do man den helm in ab bant
un den herren wart erkant
daz er ez was, do wart sin lait
grozzer denne vor sin werdekait.
do sprach mit vraise der kuenc hoch
melchinor von marroch:
< ach, werder got mahmet,
ich sihe wol, guot getaet
hilfet nime in der welt.
kanstu mit morde gelt
gebn, da bin ich ser betrogen an:
ich wand kain getriwerr man
lebt denne du waeres.
nu han ich doch erbaeres
lebens vil an dich gelait:
swaz ich het, daz was berait
dir, swar du woltes kern.
do het ich dir den hern
wildomis zu gesellen geben,
dar zuo liez ich dir daz leben:
ich brach auch min gewonhait
durch dich, do mir widersait
din munt von walwane,
den du des lebens ane
auch hie hast gemachet.
wie hastu dich geswachet
so mortlich an mir armen!
ez mag sin tod erbarmen
die got und alle sarrazin,
dem diu grozz untriwe din
sterben hat alhie bekant.>
von zyzya kuenc agrant
sprach:< jara ja, bistu ryal?
hastu ditz lait mir ane zal
gestiftet hie, so waiz ich wol,
nieman me dir fuerbaz sol
getruwen keiner frumekait.
du hast mir manic hertzenlait
getan, swie ich doch kintlich dich
zoch: ich waiz wol din gerich,
daz muoz ich hie verswigen.
ich waiz wol was sigen
an hohgemuete machet,
daz wirt dir hie geswachet.
schuln wir des lebens walten,
so wirt vor dir behalten
daz du hetest so gern.
dir wirt der selbe stern
in hertzen din verlest.
daz dir der lib entest
din leben, daz gelaube mir!
wizze din liebe ir
nu sint hart smaehe>
sus sprach der kuenc waehe,
< maniger gern laege
in minneclicher pflege
lieplich, so wirt er laitlich ligen.
gedanken din schol angesigen
der tot, der wan schol bringen:
sus dir da schol gelingen.>
wildhelm von österrich
sprach:< ich han ditz alles mich
verwegen, swaz mir mag geschehn.
kainen mort man mich sehn
bi miner zit nie hat getan:
ich sluog den kuenc walwan,
der mich verriet mortlichen;
auch han ich hie den richen
wildomisen niht ermort:
mich twanc des miner vraeuden hort,
daz ich ir hainlich dient,
wan mir ir minne grient
in hertzen und in sinnen.
durch daz man mich beginnen
sach hainlich ainer tyost:
ich wolt niht richer kost
fuern zu der punder,
da von man mich niht under
minem helm rennen sach.
kuenftic was daz da geschach
als wol mir als im:
uf min warhait ich daz nim.
waer er gewest min vater,
zu soelhem schimpf hater
minr ern ihts in gelait,
daz mir waer noch und ymmer lait.
swie ich darumme sterben schol,
so getruwe ich doch wol
der durch die ich ez lide,
si werde nymmer blide
nach minem tode me gesehn.
swaz todes mir hie mag geschehn,
den wil ich liden durch si:
willeclicher mensch nie
gestarp durch kainer muoter barn.
got und si muezz die sel bewarn!>
nu het der tac den schin verlorn:
die kuenginne hochgeborn
wurden in die stat gefuert.
swaz do was, des hertzen ruert
da jamer und truren:
diu hohzit wart suren,
diu sich do scholt suezzen.
wer schol daz sterben buezzen
der geerten aglyen,
sit man den fuersten frien
wildehelmen toeten wil?
daz firmament sins zaichens zil
het ummlauffen, alle sin maht
durch reht schol sten, den tac die naht
hat ueberwunden, da von man sach
maenglich an sin gemach
trureclichen keren.
wildehelmes des heren
gemach die naht was boese.
vater, sun, nu loese,
mit dinem gaist gedriet
namen! vor gefriet
aller geschaft din wunder ist.
vater, sun, durch uns du krist
haizzest von der marter.
do din lip so zarter
wart geoffent von longin,
da sah er, herre, din
erbaermclich gnade guot:
uz diner siten wazzer, bluot
vloz, da von wir kristan
haizzen, uns ze helfe kan
din grundlosiu barmikait,
vater, sun, din gaist die trait.
geflohten in ain ainic ich
di dri namen habnt sich:
e menschlich kuenne ie wart volbraht,
do het in ir selb gedaht
din ewigiu gothait.
daz tummer man ze lange sait
hie von, der niht des grundes wais,
der tuot unreht: in cirkels krais
hat begriffen so vil
din taugen, und din wunder wil
sich begrifen nieman lazzen.
diner wishait strazzen
an anbegin sint und ane drum:
des hymels hoeh biz an den centrum
din goetlich kraft gestellet hat;
swaz fliuget, fliuzzet oder gat,
daz hat getempert din gewalt,
der sich vielt in menschlich gestalt
in der maegde wammen.
ach got, der zarten ammen
laz armen uns geniezzen,
sit ir geburt entsliezzen
uns kan von hellebanden!
vor der suende schanden
behuet uns durch marien,
sit ir genade frien
kan vor dem ewigen tode!
maria, magt, genade!
genade, kuenginne!
verlihe uns rehter sinne!
behuet uns vor des tiuvels rat,
der manige sel gehuset hat,
da beschirm vor die kristenhait!
maria, hab ich iht gesait,
oder sage ich fuerbaz ihtes
so weltliches getihtes
daz suende muege raitzen,
dar umm mich niht erbaitzen
nu la des hellen grien grif!
din gruntloser gnaden schif
la floezzen mich uf soelch getiht
da mit ich dinen gnaden niht
enpfremde und dines kindes!
swaz saelicliches windes
min segel dar zuo muezzen han,
daz la an diner baermde stan,
wan ichz den lueten tuon durch guot,
daz zuehtigiu hertz werden muot
gewinnen uf die tugende.
swaz hoeret in der jugende
guetiu bispel vor im sagen,
ez mag sich in dem alter tragen
deste baz und wil ez wol.
da von ich daz getihte bol
in der orn die ez verstant,
dar umm irz ane zorn lant:
ich denk daz tugent da von komen,
so waiz ich wol daz tugent frumen
kan lip, sel und guot,
ich waiz daz tugentlicher muot
wirt nymmer helle hundes gauch,
der muoz mit vorhten suenden auch.
sus kan diu tugent sich verstan.
maria, laz uns wol ergan
daz leben daz wir triben hie,
durh din geburt, diu dich enpfie
ze tohter und ze muoter!
din trutsun so guoter
muezz auch gein uns werden
daz er uns von den gevaerden
des vaigen tiuvels muezz bewarn,
so wir von dirre welt varn.
vater, sun und hailig gaist,
sit du zuht und tugent waist
nu uf den tot gevangen
und sueftberndes drangen
von zwain hertzen taugen
und zaeher naezziu augen,
und die din gewalt beschuof
durch des hailigen sant johannes ruof,
der fuerbaz wart geruefet an
von aim hochgeborn man,
liupolt gefuerst von österrich,
durch die gnade niht entswich
disen zwain in den noeten:
wann wildehelmes toeten
sterbet auch aglyen.
la dinen gewalt si frien
von den ungetauften,
sit din erbaermde kauften
die kristenhait mit gelt tiur:
ich waiz, aglye ist so gehiur
in hertzen und in sinnen,
wirt si mit warhait innen
waz din erbaermde gnade hat,
daz si in dinem namen lat
sich taufen und gelaubet.
wirstu der sele beraubet,
wie zimt daz diner grozen maht?
ne het volendet sich diu naht,
des morgens roete gezwiert,
durch brehen uz lieret
der tag stern venus:
verborn was da manic kus
von vrawen und von herren.
der jamer wart sich meren
der an dem abent was geschehen,
die kuenge wurden do gesehen
in truren riweclich:
nu heten auch alle gelich
sich gesament, swer da was,
in der stat, uf daz palas.
der rat da wart gesamment,
von in wart verdamment
wildehelm von österrich.
die herren da beraiten sich
und zogten mit im durch die stat,
kuenc welf do ser fuer in bat
mit den vrawen allen samt,
er het auch der stet amt
so reht zuehteclich getragen
daz von den lueten wart ain clagen,
daz grost daz ie man gehort.
melchinor do ain mort
behuop uf den ellenden:
nieman do kund erwenden
des werden wildehelmes tot.
daz ich iu sait von der not
und von der grozzen marter,
die laid aglyen zarter
lip in hertzen muot.
ir hertz von jamers bluot
erfüllet wart so ser
daz diu sel die ker
dick wolt genomen han:
ez was so vil daz ichs niht kan
ze tuetschen sinnen bringen.
daz tot mit leben ringen
ymmer also lange mag,
des wundert mich, sit daz si pflag
so hertzeclicher laiden.
wildhelm tet auch ir schaiden
vil wirs denne sin kuenftig tot:
er het auch clagebernde not
mit marter an dem wan.
< ach got, wiltu entane
mich vraeuden und libes,>
sprach er,< und liebes wibes,
des liebsten daz ie man gewan?
wil mich din groz erbaermd lan?
nu huelftu mir doch uz dem mer,
do ich von osterrich die ker
nam uf die raise:
ain ellender waise
bin ich nu worden erst.
swie du din helfe kerst
von mir und aglyen,
gewaltiger got, die vrien
enpfilh ich dir und die sel min.
so we mir niht des todes pin
tuot, den ich hie liden muoz,
so daz ich von ir zarten gruoz
mich schaiden schol, ach ymmer.
almaehtic got, du gymmer
rehten sin und witze,
daz ich bi dir besitze
die hymelischen vraeude
und mines liebes beschaeude!>
kund ich nu claeglich gesagen
der kueschen aglyen clagen,
willig ich des waere.
wildhelmes hertzen swaere
ir so nahen giengen
daz diu lait beviengen
ir ieslich lit besunder:
mich hat noch ymmer wunder
wi si do ie genaese.
swer reht ir arbait laese,
ez moeht getriwes hertzen muot
erliden niht, wan swaz ist guot,
daz hoert ungern lait geschehen,
daz man in triwen hat gesehen.
si sprach dick:< we, ymmer ach,
daz mir diz bitter ungemach
niht kan daz hertz erbrechen!
zu wem schol ich nu sprechen
« kuenftic man » und « lieber lip »?
ez solten alliu rainen wip
mir helfen schrien sinen tot.
owe! ach we! ach der not
daz ain so hochgeborniu jugent,
gewirdet in maenlicher tugent,
sol unverdient sin leben hie
verliesen! er getet noch nie
mort, des man hie zihet in:
er was mir liep als ich im bin.
des gunde mir min vater niht:
er tet als dick noch geschiht,
daz liep niht ze liebe gan
aim andern weder wip noch man:
sus het min vater mich gegeben
ze aigen, den hat er daz leben
genomen erlich ane mort.
owe, miner saelden hort,
waz wellents an dir rechen?>
der jamer ir wart brechen
den muot daz si entsinnet wart.
mit luter stimme der kuesche zart
schrai gaen dem hymel wafen,
si wolt niemans strafen
mer da entsitzen.
ir juncvraun aine mit witzen
lief nach der kuenginne:
< min vraewelin wil entsinne!>
schrai si mit manigem zaeher haiz.
diuz alt kuenginne sprach:< ich waiz
vil wol wes ir gebristet.>
diu juncvrau sprach.< was vristet
sie, daz lat ir bald geschehen:
anders ir wert si tot sehen,
bait ir ain claine wile.>
diu kuenginne mit yle
kam dar, und swaz da vrawen was;
unmaehtic funden si si: was
si si angerieffen,
do was ir hertz in tieffen
gedanken mit beswaerden.
mit luter stimm die werden
vrawen schriten alle.
von des geshrais schalle
agly zu ir selber kan,
si schrai aber:< lieber man!
libs und der sele trost!
die gote tugen dir erlost
die sele! waffen ymmer!>
ir was diu stimme timmer
von dem geschrai worden:
diu bluekait wart do horden,
kainr bluekait si mer pflac.
unversunnen si sus lac
vor den vrawen dicke:
sust ir jamers blicke
da maniger wart von ir bekant.
< owe, vater agrant!>
schray si mit jamers sinne,
< waz woltstu miner minne
ieman geloben, sit si hat
der an dem iwer gewalt begat
main und mort? wie daz irs in
zihent, ich waiz daz sin sin
nie begie denne triwe staet,
die er mit grozer qual het
nach mir in hertzen sinne.
auch gund ich miner minne
nieman denne sinem libe.
waz wolt er min ze wibe,
wildomis und walwan?
er wolt wedern minen man
werden gern lazzen.
scholt urtail in verwazzen
dar umm? stat daz kuengen wol?
ir chron billich darumme schol
zergen und alle ir werdekait.
ich waiz wol daz diu welt trait
niht werders mannes denne den sie
mit valscher urtail toetent hie.
ach, was hat er in getan?
wildomis und walwan
warn als groz als er;
do warn ir ravit und ir sper
als groz als daz sin;
nu was des todes pin
im kuenftic als wol
als in: da von man billich sol
in zerehte lan genesen.
wie mag ich so unsaelig wesen
daz ich niht mag ersterben?
zwar, muoz er verderben,
kain mensch mag mir erwern,
des wol ich hiut den goten swern,
daz ich mich selber toet.>
ich waen in grozer noet
die alt kuengin nie kam
und alle die vrawen lobsam.
do sprach diu alt kuengin:
< versinne dich, liebiu tohter min!
o we hertzen laides!
wie vol bin ich des baides!
wie hastu diner blydekait
so gar vergezzen, sit daz man sait
von dir in allen richen
daz man dinn gelichen
an zuehten kund vinden niht?
die machstu hie gar enwiht.
unser gote muezzen pflegen
diner sinne, und wider wegen
wil ich dich mit golde.
daz opfer ich ze solde
wil in gern bringen,
daz si mir den gelingen
an dir wider geben
daz dir belibe daz leben
und wider werdest sinnic:
wan du bist ungewinnic
des mannes da du dich nach senst.
ach, wie du din sinne wenst!
ich wand du hetst vergezzen sin
nu, hertzen liebs kint min,
wan ich sin selb vergezzen het.
wan daz du mich an dirre stet
sin hast ermant, ich wand daz er
kainen kuenc mit dem sper
getoetet ymmer mere.
wildu des haben ere
daz du dich vremder minnen
ruemst? daz unsinnen
hat dich waerlich braht dar zuo:
liebes kint, ez nymer tuo!>
aglye hort daz wol:
was e ir hertz jamers vol,
do ward ez tusentvaeltig me.
si sprach sueftlich:< o we!
lieber man und herre min,
swie du bist tot, doch muostu sin
min man, die wil der gaist bi mir
ist. vrau muoter, swaz ir
hie ungeraetes von im sagt,
so wizzt doch, sin lieb jagt
den tod in minem hertzen.>
die stark sueftende smertzen
sich wunden in sie so krefticlich
daz si do fuerbaz selber sich
niht mer do erkande:
ir schoenes antluetz si wande
von den vrawen sa ze stunt;
ir natuerlich geroter munt
ward ir wolken var gestalt;
unsinnic und an spruchen balt
wart diu zart aglye,
wildhelm ir sinne bye
warn doch zallen ziten.
ich wil ze lange biten,
man wirt wildhelmen toeten,
im helf denne uz noeten
altissimus der starke:
der noe uz der arke
half, der helf auch disem!
die kuenge grozz gelisem
under ain ander heten
waz todes si taeten
wildhelme von österrich:
die wile daz si berieten sich,
do fuogt der fuog maister ist,
ain botschaft mit gar cluogem list.
swer got getruwet, der tuot reht:
sin helf ist den getriwen sleht,
und die ir hertze stellent
uf tugent und sich gesellent
zu allen guoten dingen
und sagen, sprechen, singen
von zuehten hoernt gern.
als uz der schal der kern
wirt wiz gelost,
sus ist diu welt verbost
gaen gantzen tugenden worden:
ir sin stet nur uf horden
valsches guot, daz doch zergat.
git aim beschaidenhait den rat
daz er die tugent truetet,
und im daz er gebuetet
daz er mit tihtens underbint
beschaidet die sin wert sint
mit cluoger rede lere,
der sols nu habn unere.
daz ert hie vor die werden,
daz man si het uf erden
als die propheten hie vor;
die luete kerent nu daz or
dervon mit der gehorde.
wafen was der torde
mit sim claffen luete!
man wil nu gar vernuete
die die singen oder sagen
da von man laster schande tragen
siht durch der selben sinne:
si hazzent der zuht unminne,
und mag ich doch gelazzen niht
ez muezz den werden min getiht
getailt mit werden; ist ez niht guot,
doch waiz ich wol, waz edel muot
ist, der nimt den willen min.
swa aber die tugentlosen sin,
den vert ez durch der oren tor:
als diu stimm in berges kor
den schal wider giltet,
sus er min rede schiltet
und maset mir den wizzen kern.
hie bi, zuehtic man, nu lern
daz du die selben vliehest
und din sinne zu den ziehest
die tugent und ere minnen!
so lazz mich got gewinnen
diu vraeude diu da niht zergat!
der tiuvel verkereren hat
berait ain laesterliches bat:
hab tugent liep, daz ist min rat!
der rede moht ich niht enbern,
wan ich sih zuht und ere gern,
swie ich ir selbe doch niht enhan:
ez si vrawe oder man,
swaz gern hort von tugenden lesen,
dem muoz ich deste hoelder wesen.
hie mit wil ich die rede lan
und aber ain ander grifen an.
die aventuer sit si mich
dar zuo erkos, dar umm wil ich
durch die boesen ez niht lan.
swie luetzel ich ir tugent kan
gesagen nah ir werdekait,
doch ist min tummer sin berait
dar zuo mit siner mugent
durch willen aller tugent.
hie vor ain wiser maister was,
an ainem alten buoch ich las,
er was gehaizzen dedelus:
gelesen han ich von im sus
daz er in nigramanci was
der best,( fuer war wizzet daz!)
der ainer ie uf erden wart.
der het ainn sun und ain tohter zart,
diu was daz schoenst bilde,
daz si in ainem schilde
fuort der kuenc von sorbrait:
ainen grifen si rait,
in swelch lant si wolt,
vliegend ers uf im dolt,
wan sin von jugende het erzogen.
dedelus si niht betrogen
het mit der swartzen buoche kunst;
auch het si von ir schon die gunst
daz man si minnet, swa si was.
von ainer kuenginne ich las,
diu hiez crispin von belgalgan,
daer was ir dienst undertan,
und was ir ingesinde:
nieman was so geswinde
daz er moeht uz dem riche komen
ungevlogen, han ich vernomen.
da von het diu juncvrawe wert
disen grifen fuer ain pfaert
rait: swar si in hin hiez,
senfticlich er si nider liez,
swenne si wolt, zu der erden.
ich sait iu von der werden
wol wunders vil, so wuerd ez ze lanc.
ir grifen der tiuvel vor swanc
in aines grifen gestalt.
er schain als ain zuhter alt,
da von der grif nah im vlog;
an der zuht er in betrog:
er wand er het in uz gebruot,
er tet als noch manic vogel tuot
der sinem vater vliuget nach.
swa der juncvraun hin was gach,
dar hiez si vor den tiuvel varn:
kainen weg getorst er sparn
vor der kunst die si kunde;
si was zu der selben stunde
von nigramanci diu best erkant
die man under dem hymel vant.
ir name was parklise,
si was schoen und wise,
daz har was ir geflohten
guldin gevar: ir mohten
die winde ez wol zerfuern,
swenne sich der griffe ruern
mit sim gevider in lueften wart.
ir gewant was nach kuenclicher art
geworht uz aim larikant:
manic richer stain dar uz bekant
tet siner tugent schin.
sus kam parklise phin
gevarn gegen frigia.
der tiuvel tet ir kunt daz da
wolt sin ain grozer strit,
darumme si zu der selben zit
was komen dar durch schawen.
si het gern ir vrawen
erloeset von des tiuvels sun,
si wolt spehn ob so frum
da kain ritter waere
der ir vrawen swaere
zerstort und si erlost.
nach dem selben trost
was parklise da gevarn:
si west wol daz ze baiden scharn
die besten kamen die diu welt
moht gehan, da von daz velt
niht von ir do wart vermiten.
si sach wol wie si alle striten
und welher da der beste was,
auch sach si uf der tjost daz
wildhelm den kuenc erstach:
si sach alles daz da geschach.
da von si daht mit sinnen
wie daz si moeht gewinnen
wildhelm ze kempfen:
ain insigel stempfen
si balde hiez den tiuvel da
und gebot im iesa
daz er ir sait mit warheit,
do der von marroch von huse rait
und ze naht bi sinem wibe lac,
was er mit ir biz an den tac
begienc,< daz la wizzen mich!
dar umm,> sprach si,< so wil ich
dich dest minnr muen.>
der tiuvel wart do luen
vor zorn als ain merrint,
doch muost er ir an underbint
sagen alle die getat.
diu schoen parklise sich da hat
gewarnt tynten und birmit:
alle wege dez pflag ir sit
daz si ez fuort mit ir:
welt ir des niht gelauben mir,
so muoz ez doch ain warhait sin.
mit ir hant si an daz brievelin
schraip daz ir der tiuvel da
het gesait, ie sa
si daz brievelin besloz.
si west wol daz jamer groz
von todes not wildhelm twanc,
da von si ir vart niht lanc
macht, si hiez vliegen hin
den tievel, dar nach si mit sin
irn grifen riht.
kuend ich nu guot getiht,
daz woelt ich ir lihen gern,
ir kunst wil ich niht lern:
swer tiuveln vil getruwet
und uf regenbogen buwet,
zejungst er ie beschalket wirt,
ob sin sin ez niht verbirt.
nu dar, nu grif ich aber zuo.
von den kuengen die do fruo
des rates pflagen uf mitten tac,
ze jungst ir aller rat gelac
an dem kuenge von marroch:
er wolt den jungen fuersten hoch
genesen lan durch niemen.
mit hirzzinn riemen
der zart do gebunden wart:
man wolt in uf des todes vart
enmitten han geschicket,
do wart von in erblicket
parklise mit dem grifen,
durch den luft sie slifen
wart nider zu der erden.
si vragt nach dem werden
von marroch melchinoren:
ir wunder do vertoren
sach man manigen fuersten hoch.
der kuenc do von marroch
gaen ir lief mit sneller vart.
si schrirn alle:< warta wart!
ist dizz ain engel oder ain wip?
wa ward ie so schoener lip?
oder ist ez ain goetinne?>
ir schoen in manigem sinne
sich want biz uf des hertzen grunt.
si sprach:< her kuenc, iu schol min munt
ain botschaft hie verenden.>
den brief man si behenden
sach daz dem kuenge melchinor,
si sprach:< ich wil iu sagen vor
wer iu den brief hat her gesant:
sin gnade iu helflich ist erkant
und allen sarracinen.
da von lat hiut schinen
ob ir im sin wellet danken;
siht man iuch aber wanken
noch hiut hie an siner bet,
so lat er nymmer nihts iu staet,
und ueberget ir sin gebot.
ez ist mahmet, der werde got,
der iu die botschaft hat gesant,
als iu wol tuot der brief erkant
mit manigem worzaichen.
lat iuch sin rede waichen!
daz mag iu wol ze guote komen:
sin lon in jenr welt frumen
mag iu und uf erden hie.>
sus parklisen rede ergie.
der kuenc do den brief uf brach:
do er die waren getat sach,
die nieman west wan er und sie,
dar nach diu rede stunt wie
und was er scholt tuon durch in,
dem kuenge citrunde wart der sin
von der botschaft wunderlich.
der nu gern hoeret mich,
ich sage iu alles daz dar an was:
erschrocken er in ueberlas.
sus huop der brief von erst sich an:
< dir enbiut, des kraft nieman kan
mit sinnen ueber sinnen,
sin goetlichen minnen
der werde got mahmet,
sin genade mit triwen staet,
und haizzet da bi bitten dich:
wan er wil selber, sich,
an wildhelme rechen
daz claegliche stechen
an wildomis dinem barn.
laz in mit der juncvrawen varn!
daz gebiutet dir hie sin gewalt:
sin goetlich guete manicvalt
dich wol bedenken kan dar an.
gib ir den ellenden man
und laz daz mit niht,
so wil er in die riht
schicken in den grueselichen tot,
der ie wart kuendic namerot:
in sol toeten des tiuvels sun,
sus hat ez sin almaehtic tun
bedaht, er ist merlin genant.
sus blibt din ere ungeschant,
sust just gein tjost muerdet niht:
ietwedern ist kuenftig diu geschiht,
sus hat er din ere bedaht.
wildomis sele wart im braht
von den engeln schoenen,
die wil er vil baz chroenen
denne du in taetst uf erden.
unmuetic nymmer werden
scholtu mer dar umm,
din sinne waern anders tumm
geahtet und niht witzic.
la dinen zorn hitzic
dir von dem hertzen slifen,
und gib der mit dem grifen
wildhelmen, daz ist sin gebot!
mahmet der werde got
hiez mich schriben mit dem munde sin:
bi sinem engel cherubin
sant er mich parklisen,
die er mit listen wisen
hat gewirdet und gelert,
da von si sin gebot ert
und wirbet swaz er gebuetet.
nu han ich dir betuetet
des werden gotes gebot:
lastu in niht, du kumst in die not,
der du wol bevindest
und nymmer ueberwindest.>
hie mit swaig daz brievelin.
der kuenc zu den fuersten sin
gienc und betuetet in den brief:
nieman den rat do wider rief,
si sprachen alle:< hat unser got
dir gesant her daz gebot,
daz schuell wir nymmer uebergan.>
do wart der ellende gelan
durh den got mahmeten:
ern ruoht von welhen raeten
im daz hail was wider varn.
do wart geruefet zu den scharn
der schoenen magt parklisen.
melchinor sprach:< wir prisen
iuch billich durch den got mahmet,
daz ir mit gantzen triwen staet
dem dienet so vlizzeclichen:
er schol iuch darumme richen
mit ymmer werndem lone,
daz ir werbet so schone,
war er gebiut, sin botschaft.
juncvrau, wizzet, swaz sin kraft
geboten hat, hie daz geschiht.
wizzet ir der botschaft niht,
so bringe ich ir iuch innen:
ir dunket mich ze sinnen
gestalt und auch zu eren.
mit iu schol hinnen keren
der mir hat minen sun genomen.
wizzet, im ist iur zuo komen
hie gewesen also guot
als sin leben. swie noch tuot
mit im unser werder got,
mir hat gekuendet sin gebot
daz ich in iu schuelle geben:
swie ir mit im wellet leben,
daz stet an iu, daz waiz ich niht;
ob unser got iuch des beriht
hab vor, daz wizzet ir wol.>
parklise sprach:< ja, er sol
in ain soelhe vraise
daz im tuot wirs diu raise
denne hie daz sterben het getan.
ich main, woelt ir mir in lan,
ich fuer in als mir ist geboten:
des tiuvels sun hat da gesoten
manigen im ze spise.>
sus sprach diu schoen parklise:
< man schol im auch hie wider geben
alles daz geziuge eben
daz zu sim libe hoeret:
ez wirt doch balt zerstoeret.
ez si boes oder guot,
doch wil mahmet daz ir ez tuot,
ez si ros oder yser.
ich waen daz ieman wiser
hie si, ez muezz in dunken reht,
ez si ritter oder kneht,
swer in den tot schol riten
und in vraise striten,
er beduerf wol swaz er guotes hab.>
zehant do wart ain edel knab
geschickt zu sim gesinde,
daz si dar geswinde
braehten alles sin gerait,
helm, kobertur und wapenclait,
dar zuo sin ros, sin sper, sin swert
mit dem schilt: swes er do gert,
daz wart im alles schier dar braht.
got der het mit im gedaht
vil kuenfticlicher dinge.
ez wart mit manigem ringe
verwapent wildhelms lip.
er daht:< schol ich min lait vertrip
niht noch ze ainem mal gesehen?>
er west niht wie in scholt geschehen
oder waz man mit im wolt tuon,
doch vraeut er sere sich der suon.
do wildhelm wart berait
mit harnasch und mit wapenclait
und er uf sin ravit gesaz,
jamers sueften vil er maz
nach der zarten aglyen.
er sprach:< got muezz dich vrien
vor laide, swie ez mir schuelle ergen.>
sin kint in heller brunst sten
man aber uf sim helme sach.
er sprach:< aglye, din ungemach
tuot wirser mir denn der kuenftig tot.
got si so guot der dir din not
benem durch die baermde sin!
ach, soelten miner augen schin
din nur haben ainen blick,
daz loste mich von todes strick,
daz waiz ich ane zwivel.
owe daz ich mit dem tiuvel
vehten muoz uf dirre vart!
owe, truetelohter zart,
du sel mines libes!
ach, tot, was du nu tribes
mit mir ungetriwer spil:
swie gern ich durch si sterben wil,
so lastu michs niht enden.>
sus hort man den ellenden
clagen unerschrocken.
parclysen, die phynen tocken,
sah man do uf sitzen:
urlaup si nam mit witzen
zu den kuengen ueber al.
si sprach:< wildhelm, nu hab die wal:
hie sterben oder mit mir varn!>
er sprach:< ich woelt mit tusent scharn
vehten, e ich stuerbe,
da liht ich doch erwuerbe
pris durch min zartes bilde.
iur vart ist nie so wilde,
ich laist si mit iu gern:
muoz ich do sterben lern,
so han ich doch ain wile vrist,
doch getrue ich dem der ob uns ist,
er behuet mich vor dem tiuvel wol.
wol hin, ich var swar ich schol.>
parclyse sprach:< so drab an hin!
zu dem gevert ich sneller bin
denne du nu maht gesin:
wol an hin, guot geselle min!>
do schieden si mit urlaub sich.
parclyse nach im riht ir strich
in den lueften, niht ze hoch:
in dem gevilde si in erzoch,
do er mit sueften vor ir rait.
er sprach dick:< lieb und lait,
wie lazz ich dich so hinder mir!>
daz ros er kert gaen ir,
dick er sach gaen der stat.
parklise tugentlich sich hat
zu im da gefueget,
si sprach:< ob dihz genueget,
so han ich dich mit witzen erlost.>
si sprach:< nu hab guoten trost,
werder ritter ellenthaft!
ich sach din maenlich kraft
so in dem strite werben
daz mir tet we din sterben;
den funt ich selbe funden han
daz ich die kuenge in den wan
braht als ez mahmet in
het enboten: hoer, ich bin
nach ainem kempfen uz gevarn.
so schoen wart nie muoter barn
als diu mich hat uz gesant:
von belgalgan ist si genant,
ir bruder was der atmirat,
der gewalt ueber alle haiden gehat,
crispin ir nam ist.
merlins des tiuvels suns list
ir rich also beslozzen hat,
nieman druz noch drin er lat,
er kuenne denne fliegen.
ich wil dich niht betriegen
hie mit miner rede.
sit mich ane pfede
diser grife fuern kan,
dar umm mich ze dienst gewan
diu kuenginne crispin,
diu liebe vrawe min
hat mich sus dick uz gesant.
mir wart da haim daz bekant,
swaz uf erden moht wesen
an mannes muot uz erlesen,
daz daz sich gesament hie:
under den gesach ich nie
kainen tiurren denn du bist:
durh daz han ich dich gevrist.
wiltu mit mir, daz mahtu wol tuon:
du maht gewinnen prises ruon
mer denne ie kuenc gewan.>
do sprach der tugenthaft man:
< sit daz ir mich hat erlost,
moeht ich iwerr vrawen trost
gefuegen, des waer ich berait.
sit si so grozz wirde trait,
als ir mir hat gesaget hie,
het ir mich von dem tode nie
erloest, dennoch woelt ich ez tuon:
durch wiplich ere prises ruon
erwirb ich gern, swa ich kan.>
sus kerten si gaen belgalgan.
nu lazze wir die rede hie
und sagen wie ez dort ergie
aglyen und den kuengen rich,
die do mit jamer schieden sich.
do diu kuesche daz bevant,
und ir sin raise wart bekant,
daz er dennoch lebend was,
do ward ir ain vil wenic baz:
doch pflag si luetzel sinnen,
si hoft dennoch gewinnen
wildhelm ir hertzen trut.
offenlich und ueberlut
clagt si do sines todes ban.
si sprach:< ach, hertzen lieber man!
schol ich dich nimmer mer gesehen,
wie schol mir armen denn geschehn?
ich waiz wol daz die triwe din
dich liezzen niht die sarrazin
mit valschem urtail toeten.
die gote dir uz noeten
helfen, dar du bist gevarn,
und muezzen dir lib und sel bewarn!>
der jamer wuohs an ir so ser,
manigen haizzen zaher rer
mit ir man sah die vrawen:
si mohten kum geschawen
die qual die si leit an sich.
die wile do die kuenge rich
trahten uf ain schaiden:
haiden von haiden
urlaup nam mit vriuntschaft da.
agrant der kuenc von zyzya
swuor sinen dienst dem von marroch
mit allen sinen kuengen hoch,
melchinor swuor im auch hin wider
mit sinen kuengen daz si sider
laisten im getriweclich:
alsus die kuenge schieden sich,
gaen landen si do kerten.
aglyen die geherten
nam ir vater in sin schoz,
er sprach:< du hast jamer groz
mir und dir gemachet,
doch wirstu niht geswachet
von mir deste mere.>
mit ir er sin kere
wante gegen zyzya.
siner herren manigen da
liez er frigia besitzen,
gewalticlich mit witzen
besatzt er alles daz rich:
die andern alle gelich
fuort er haim gaen zyzya.
nu wil ich wider uf die sla
mich aber wider rihten
und abentuer betihten
von wildhelm dem fuersten,
der da gaen waldes huersten
kert mit parklysen,
der schoenen und der wisen.
swes sin ist so durch sinnet,
so daz sin hertze minnet
begirlich wirde und ere,
der wendet sine kere
uf lebens wage dicke:
swer hie der welt ricke
kan wirdeclich entloesen,
der darf vor kainem boesen
vorhten an sich decken.
sus kunden niht erschrecken
die aengslichen vraise
die wildhelm der waise
laid uf siner verte:
er wolt in grozzer herte
aventuer sich fuegen.
dennoch sach man die cluegen
parclysen bi im sweben.
si sprach:< ich muoz dir geben
hie laider min urlauben.
din angesiht kan rauben
mir vraeude, so ich dich laze.
nu merk wie ez umm die straze
gewant si die du varn scholt:
da ist ritterlich geholt
manic aventuer,
des muost in ainem fuer
maniger da verderben.
min kuendicliches werben,
daz ich nach dir han getan,
daz wil ich hie dich wizzen lan:
swaz dir hie gelueckes ist geschehen,
daz han ich alles wol gesehen,
in ernst und in schimpf,
da von ich din gelimpf
han also geschicket:
do ich wart erblicket
in lueften mit dem trachen,
do kund ich wol gemachen
ain brievelin nach der warhait,
was der kuenc hat gesait
des nahtes siner wirtinne.
ich han die kunst und auch die sinne
von nigramanci,
da von ich also vri
kan den tiuvel twingen
daz er muoz vor mir swingen
gestalt ains alten grifen:
des kan ich nah im slifen
mit disem jungen der mich trait.
swaz ich dem kuenge von marroch sait,
daz erfuor der tiuvel mir:
er want daz sins gotes gir
mahmet ez im het enboten.
sus, sich, dins jamers knoten
kund ich dir entstricken.
niender ich dich schicken
wil denne da du gern verst.
ist aber daz du dich niht werst
laden aventuer,
so muoz din lip gehuer
liden grozze vraise:
sus lit ez umm die raise.>
do sprach der saeldenbaer:
< ez ist mins hertzen swaer
daz mit iu vert der tiuvel:
soelt ich den von iu schiuvel
mit wer, daz waer min girde.
ez zimt niht wibes wirde,
der rainikait ist also groz:
ain engel schoelt sin iur genoz,
ir sit so wol gestellet
daz sich zu iu gesellet
der tiuvel hat, daz ist mir lait.
ist ez ain tiuvel daz iuch trait,
daz muezz got erbarmen.
daz er var sam die harmen
rot gemischet fuert,
daz ir an ir ruert,
daz mich verriwen niht enkan.
ez zaem baz aim werden man.>
diu minneclich zu im sprach:
< du werder ritter, ungemach
muezz dir sin ymmer wilde!
min wipliches bilde
den tiuvel niender rueret:
der grife der mich fueret,
den han ich von jugent erzogen,
doch han ich in also betrogen
als ich dir ietz ze wizzen tet.
kuencrich wit, buerge und stet
hat diu vrawe bi der ich bin,
der frumt min kuendiclicher sin
daz ich var sus uz lande,
sit ich si erst erkande,
swar si mir gebuetet:
des tiuvels sun verruetet
hat mit sinen slozzen
land und luete, genozzen
hat er ir vil manigen tac,
des siges er ie an ir plac
und an allen irn vriunden,
die ir gern rumden
vor im des riches strazzen.
nu hat er so verwazzen
list druf gestellet
daz in do nieman vellet.
ain groz gebirge umme gat
alle diu rich diu di hat:
dar in get nu ain strazzen,
die wil er nieman lazzen
buwen in diu riche,
des muoz min grife strichen
in lueften ane rueren,
alle botschaft fueren
muoz ich sus in den lueften.
sin aengesliches gueften
so grozzen gewalt tribet,
swaz sich min vrawe schribet
gaen vriunden und gaen magen,
so mag nieman gelagen,
daz er diu wunder breche:
stoltze degen freche
versuocht ez hant mit ritterschaft,
so kund auch kuenclichiu kraft
mit her do niht erwerben,
si muosten alle sterben.
von belgalgan crispin
haizzet diu vrawe min,
des amerates swester:
wizze daz, und wester
wie er ir gehelfen moeht,
swaz im ze tuonn toeht,
daz litt er durch si gern.
venus der minne stern
riht si, do si wart geborn,
diu natur hat si uz erkorn:
si ist nach dem wunsche gemalt.
an ir hat niht gevalt,
swem geluecke git ir minne.
uzzen schoen und inne
ist si so geluetert,
gepoliert und getuetert,
daz ir wiplich genuht
giuzzt kraft in maenlich zuht:
in ir wiplich triwe
waer dins hertzen riwe,
erkantestu si als ich.
hie mit wil ich dem hoehsten dich
enpfelhen: waz wiltu tuon?
got geb dir vrid und suon!
ich wil varn, des ist zit.
miner vrawen ding so lit
daz si nach mir belanget:
ir hertz jamer dranget,
daz ir clainiu wiphait
sol tragen diu hertzenlait
von ainer soelhen vraise.
ach got! und schoelt din raise
ymmer gepfaden zu ir,
wizze daz so lieb mir
geschaehe in dirre welt niht:
kant si dich und din sit,
als ich si von dir han vernomen,
ez waer ir tot, moehtstu niht komen
zu ir angesihte.
din ritterlich geschiht
muezz dich wisen noch dar,
so wirstu vraeuden erst gewar.>
der junge hertzoge sprach:
< gehertiu! mir ist ungemach
daz ir mich habt fuer ainen zagen:
ich tar die aventuer jagen
in den tot durch aine magt,
der hertz und sinne nie versagt
dienst in ritterlichem muot.
auch hat ir triwe sich behuot
gaen mir ane masen mail:
het ich tusent libe tail,
dar zuo swas altissimus
ie geschuof, das must alsus
durch si sterben willeclich.
ach, ach aglye, schol ich dich
ymmer me gesehen an?>
in im ir minne so ser enbran
daz er nahen was verschaiden,
do er daht an ir laiden
riweclich beswaerde.
< herre got der werde!>
schrai er mit sueften grozzen:
man moht do hoern bozzen
daz hertz in der vorbrust;
sus twungen in gelust
daz sin maenlicher schin
wart verwandelt von der pin,
doch traib er ez taugen.
parclyse sprach:< min augen
habent wol an dir erkant
daz du bist in ir liebe ermant:
gehab dich ritterlichen!
ich waiz din wirde richen
wirt, sit du hast willen
daz du din hertz wilt billen
mit maenlichem muot:
diu zart kuesche guot
mag dich wol ergetzen,
ob dich hie triwe letzen
kan, nach irn triwen.
min vrawe diner riwen
kan dich noch entstricken:
ir wiplich schicken
sincket so ze hertzen
daz ez unmuotes smertzen
und vremde liebe swainet;
gaen wem si sich verainet,
der hat den wunsch uf erden.
hoch gedinge die werden
vraewet. nu gehab dich wol!
diniu herzenclichen dol
werdent dir verwandelt,
ob dich ir wiphait handelt.>
< kain wandel nieman bieten
mir kan, des ich mich nieten
welle in miner irrekait.
ich wil der kueschen hertzen lait
trueten fuer wol nuest:
mines hertzen hochgeluest
geschaident nymmer sich von ir,>
daht er,< swie ich doch ir enbir,
doch hat min sel von ir trost:
got helf ir daz si werd erlost
schier uz hertzen laide.
ach, lebendiger schaide,
daz du mich niht kanst sterben
und mich doch kanst enterben
der rainsten fruht diu ie wart!>
von ir kert er sine vart
hie durch daz wilt geruehe:
< unsaelde muezz iuch schuehe!
des wunscht iu min gemuet.
der hoehst iuch behuet!
habt kecken muot! verzaget niht!
iur wirdekait man wirden siht
mit lob in luft nach valken gir:
hie mit gib din urlaup mir!>
gedriet in ainem strange
und auch in drie gange,
ieglich tail gewaltic
und doch ain valtic,
puncte in ainem cirkel
und ain ewig wirkel
sin selbs und daz von im gat,
des alten, jungen, gaistes, hat
gewundert aelliu wunder,
dest drilich sich doch under
und in der magt wammen vielt,
diu sin geschaft was und doch wielt
sines hohen zepters,
in im selben do ers
alles kan betihten,
der muez min sinne rihten
nach soelher aventuer
diu guoter lere stuer
geb allen den mit sinnen
die triwe und ere minnen.
swaz der welt wirt gesait
abentuerlicher werdekait,
daz geschiht durch daz
daz die luete dester baz
wizzen waz si wirde:
erlich begirde
tiurent vrawen und man.
swer niht waiz waz wirde kan
gewuerken an den lueten,
der merke buoch betueten!
wie sol der wird und er began
der si niht kan verstan
oder nie si gehort?
der giege vertort
schol bi andern giegen sin,
er unlust truebet saelden schin:
er ist ain urint, swar er gat,
denne daz er niht horn hat,
er unlust aller wibe!
man schol sich von im schibe:
ez dorret, swa er sitzet,
swie vil sin guote da glitzet!
ey du werder osterman,
hertzog wildhelm, ich guotes gan
dir durch dine wirde:
dar zu richtuomes girde,
wollust und guot gemach
liezz du, des muezz dich saelde dach
wirdeclich noch decken.
hey, nu siht man den recken
keren gaen der aventuere:
altissimi des hoehsten stuere
muez im helfe senden!
aber in ellenden
nach aglyen lieb er wart.
vor im der brack uf sin vart
kert nach aventuer:
die vand er ungehuer.
maniger vraget wunderlich
wa er enbizz. dem sag ich:
swer wirde und ere minnet,
des hertz dar nach sinnet
daz er ir vil fuer bringe,
sin spise ist dick ringe.
doch ane spise nieman mag
geleben: doch der selb bejag
dick im wart, doch was er crank.
maniger lay der luete gedank
ist, als ich iu kuende:
ainr wines uende
minnet in dem slunde,
der ander vrazhait kunde
baz denne er fuer bringen:
den selben muezz gelingen,
als ir gemuete ste.
doch wil ich den prisen me
der sinen lip kan twingen
zuo mazz an allen dingen.
swelch hertz ist so durchluehtic
daz abentuer fuehtic
in im vremdes wunder,
des gedanc dar under
woelt die wile niht ezzen.
man mag ez niht gemezzen
alles nach der spise:
ritterlich prise
schol man jagen dafuer,
daz minnet werdes hertzen kuer.
der rede ist gnuoc, swer si verstat:
der merkt si, ob er sinne hat.
hie ritet hin gewegenlich
hertzoge wildhelm von österrich.
er ist enbizzen ane brot,
diu spise im kund fuegen not,
wan er in unlanger zit
kom in daz gebirge wit,
dar inne sich ain wint erhuop,
der traip den groesten unfuog
den ie man uf der erden hie
hat gesehen, merket wie!
er suset und lundert
reht als er hagel dunrt.
sin suesen und sin dozzen
ward ungefuege stozzen
die schrofen von den velsen,
fuer blanckes arme helsen
wart im der stain vallen,
doch solt ich sin niht schallen
in sogetaner not?
der starken blech gelot
si von im entranten,
die grime sich sus wanten
sach man von dem winde:
dem zymier, sime kinde,
wart herter not nie kuendic.
der wint wazzer uendic
in dem luft fuort;
swa in daz iender ruort,
daz snait reht als ain scharsach.
im was entwichen nah sin kraft,
denne daz im kom ze trost
der der mit marter lost
die kristen von dem tode.
des almaehtigen gnade
half im, die er dick an rief.
durch den staup her an in lief
diu ungehuerst creatuer,
die ich von kainr sinn stuer
ie hort genennen:
er kund auch niht erkennen
weder ez waer mensch oder tier.
vornan waz ez ain stier
und lief uf zwelf fuezzen,
sin ungehiures gruezzen
dem armen da was wilde.
ez truog ains menschen bilde
oben uf dem rugk,
do was daz zagel stugk
der ungehurste wurm.
ez kom mit ainem sturm
in so hurteclichen an.
dem antluetz in dem giele bran
rot und swartz flammen:
ez fuort ain clammen
sines herren merlines,
da mit er vol pines
manigem het gestellet.
der stier kom geprellet.
der munt im hinder diu orn gie;
der hut in do ummevie,
was dicker denne drie schuhe.
diu horn ungefuege
warn stark an der groezze,
da mit ez sin stoezze
nam an den kuenen jungen.
ez het in bald ersprungen,
des kom er in die groesten not:
der horn spitz ez do bot
im gaen des rosses brust,
daz ungehuer gerust
stach in nider daz er viel,
ros und man in sinen giel
vazt ez uf der erden:
im wil ze sur werden
hie diu zart aglye.
des menschen bildes schrie
hort man riweclichen.
mit dem zagel strichen
ward ez in ungefuege.
sus lag wildhelm der cluege
ane wer ze lange:
wan ez mit der zange
het im die arme ergripfet,
von der ungefuege entslipfet
im daz vraislich wafen.
ich waen er niht entslafen
da bi aglyen waere.
der junge helt ahbaere
sich schamt do des valles:
swaz im do war, des alles
vergaz er, do er kom ze wer.
er tet do satel rum mer
denne er ie vor het gepflegen.
des rosses het er sich verwegen,
wan ez daz ungehiur unfuog
dennoch in sinem giel truog.
hey, wildehelm, nu ret din ros!
nu stiez an in ain tieffes mos,
gaen dem wart er ez keren.
agly begund in leren
do vehten kuendeclichen:
sins swertes ort wart strichen
dem tier so groz gepuesche,
sin zogbaerlich getuesche
haezlich in dick erlangt,
die slege er vast mangt
gaen dem menslichen bilde,
zejungst er ez erzilde
daz er im daz haupt abswanc.
daz tier do in daz mos spranc,
da wart ez inne stecken.
sin muot begund kecken,
er sprach:< du laest daz ros mir hie.>
doch sanc er in biz an diu knie
ze allen ziten in daz mos,
er straich an ez, biz im daz ros
ward uz dem giel vallen:
dem sah man uzwallen
von dem drucken bluot uz munde.
mit ainem cluogen funde
stach er den stier in den giel,
daz er nider als ain kiel
viel, den da winde zerren:
er sluog im manige flerren.
do des menschen bilde gelac,
der zagel nimer strites pflac
den do truog der tiuvel groz,
doch het er von im manigen stoz
enpfangen hert uf sinen schilt.
des wart daz gruesenlich wilt
von im do gar zerstucket.
uz dem mos er zucket
daz ros mit aller siner kraft.
daz was dennoch unellenthaft;
doch erkobert ez sich schier,
swaz im geschach von dem stier,
daz er muede also zoch
uf bi dem gebirge hoch,
biz ez zu im selber kam:
uf saz der allen schanden gram
waz und eren gert,
der het mit dem swert
pris und ere ervohten;
die lantzen do niht tohten.
doch was im wider worden
sin manhait diu wart sich horden
zu im, swenn er gedaht
waz im ie saelden braht
agly diu kuesche rain.
zehant do sah er ain
vest an dem gebirge:
diu gruelich umm zirge
glandert und hizt.
sin manhait diu wizt
in uf daz aller best:
er rait vast gaen der vest,
mued und gar zerstozzen
von manigem velsen grozzen,
die der grueliche wint
uf in warf, und auch daz rint,
daz in do het gevazzet:
doch im ain wenic bazzet;
des ist im not, wil er genesen.
sus begund er in lesen
gedanc maniger lay:
mit sueften manigen schray
liez er nach aglyen schellen.
zehant do sah er hellen
ain viur vor der vest:
er kund, noch enwest,
niht wizzen waz ez maint.
zehant er sich veraint
er wolt daz besehen;
swaz im da maeht geschehen,
des bewag er sich schier.
wintmueln vier
stuonden uf der ecken,
gaen des windes strecken
sah man si laufen snelle:
uz mangem wilden velle
si blaspalge triben,
grozzer roerrn siben
giengen von ieglichen,
von listen wunderlichen
warn do gegozzen,
und waer ez niht verdrozzen,
ich sagt iu wunder da von:
in sie gie maniges luftes don.
ez warn zwen wuerm,
die fuer alle stuerm
warn gemachet:
schone gevachet
zwischen in diu strazze gie
diu daz rich durch vie.
von ere warn si gemachet,
merline het si bedachet
daz si niht gesmeltzen mohten.
werlchiu dinc niht tohten
dar zuo, so groz was der unfuog.
ieglichem uz dem munde sluog
ain viur gelich alsam ain berch.
der tiuvel schuof geworht daz werch
duch sinen sun merlinen,
der do mit grozen pinen
daz lant so het besluetzt;
des wart dor inne genuetzt
maniges hertzen swaere
von vrawen clagbaere.
nu sach der muotes vest
daz fiur, doch er enwest
war uz die flammen sluogen,
die mit fuogen cluogen
warn drin gelaitet.
vil kum er do erbaitet
wie im kunt wuerd daz wunder,
des muost er sturmes punder
sich dar nach kuertzlich nieten.
den schilt begund er bieten
fuer die hitz vast.
er sach in viures glast
die grozen wuerme gluen,
hinder im hort er luen
ain stimme also vorhtsan
daz uf erden wart nie man
er muest drab erschrecken.
den werdlichen muotes kecken
sach man sich werdlich ruesten:
im braht ain muot gelusten
diu wild abentuer.
sus rant er gaen dem fuer
bewegenlich. in sinem muot
enzunt aglye im ain groze gluot,
doch waz si minnenclicher.
er daht:< ich entwicher
dienstes nymmer, swie ez ergat;
liht ob mich got noch sehen lat
ir gewunschtes antluetz.
ritterlicher nuetz
gestalt zu aventuer
fuege mir der gehuer
got in irm dienst!
ey liebes oersh, und giengst
so vrilich als gester!>
do hort er ain gepflester
von der veste dozzen
den ungehuersten grozzen
den man uf erden ie gesach:
und west aglye disen ungemach,
ir hertz muest sich spalten.
in ainer stunde alten
moht er von dem grusen.
tiuvelliches husen
pflag der selb verwazzen:
er truog ainen grozzen
slegel in der hende,
da mit er so behende
was gaen der unfuoge;
er het von ainem buoge
ain geruest gemachet,
dar ueber schueppelen gestrachet
warn von marinen.
der tiuvel in merlinen
namt, er in auch wort.
an des slegels ort
hiengen bliden stain:
der slegel was von bain
ains tiers daz haizzet cotantil,
zwelf clafter lanc was der stil,
gadert und gehuernet.
sin lip der was beduernet
mit ainer huot, diu ist scharpf;
ditz wunder wundern nieman darf.
und schribt der maister socrates:
< swaz wunders got ie geschuof, des
ist in wazzer merer tail.>
in dem mer ist ane mail
ain tier an sinem muot,
vor dem in grozzer huot
diu andern wunder habnt sich.
ez trait ain hut so vraislich,
so hert und so spitzic,
sin natur ist so hitzic,
als uns avicenna sait:
doch tuot ez nieman kain lait,
ez werde denne erzuernet.
zehant ez sich denne durnet
mit dem daz an im worden ist.
merlins des tiuvels list
der selben huet ain erwarp,
des von im manic mensch erstarp.
daz tier haizzt fortaspinaht:
kain tummler wart nie gemaht
des wurf die hut verserte.
die truog der ungerte
an ze wapenclaide.
arm und bain diu baide
warn dick und kurtz,
da zwischen der lip ainn schurtz
het in witer lenge:
do was im daz gewenge
me braiter denne ain wanne,
noch swertzer denne ain pfanne
was sin varwe, da diu schain.
als ain uebel ruede er grain,
da er sach vor im halten
den kueschen wol gestalten
wertlich ze tyost.
er het von richer kost
uf dem haupt ainen huot,
der was fuer alliu waffen guot
gemachet uz metalli.
diu buoch sagent ez si
ain insel, haizzt drivallis,
do si man sin bi gewis:
in dem wazzer ez stat,
swaz in dem bodem gat,
daz ist vester denne der adamas;
als ain pfal, als ich ez las,
stet ez in dem wazzer.
daz mittel, daz daz nazzer
ist, daz wirt ain cristalle;
ob es iu gevalle,
so ist ez oberhalb ain holtz
( ich woelt sin haben ainen boltz
durch daz vremde wunder);
daz starke, daz under
waz des huotes herte.
allen waffen werte
sin hert vor verseren.
zesamen si nu keren,
die ungelichen baide:
altissimus der schaide
ez wildhelm zu dem besten!
merlin der wart do vesten
an sich sin hochgerueste,
fuer schilt erz twanc zu brueste.
er nibelt uz den brawen;
man sah im manigen grawen
lok gen umm die keln;
die arme niht envaeln
kunden, swaz er umm swief.
sus er den jungen an lief
mit siner grozzen hayen:
ich woelt in ainem mayen
kuescher reiner vrawen
gebaerde lieber schawen,
der ieglich het ir amis,
denne ich den tiuvel also gris
saehe mir bekomen.
ich han nie vernomen
von kainem vorhtsamer man.
hertzoge wildhelm, ich gan
dir vehtens da baz danne mir:
daz ist doch niht aglyen gir.
sus was sin pfant versetzet
der minne, diu in hetzet
mit ritterlichen eren:
diu muz hie sterben leren
den fuersten oder sinen vint,
der da zannet und grint
als ain lymmender per.
eya, wie ritterlich er her
druckt daz sper ze siten!
hurta, welch ain riten
geschach von dem zarten!
er stach im ain scharten
uz dem kinbacken,
als ez mit ainer hacken
im waer geslagen uz dem giel,
daz or da mit wol halbes viel,
daz was im als ain muelt:
daz sper sus in im wuelt
daz ez von dem punder brach.
merlin des tiuvels sun daz rach
an im hart snelle:
den slegel ungetelle
begund er hoh swingen,
er sluog in daz wart clingen
blech, ringe, nagel, niet;
daz in der slac niht enschiet
von leben, daz ist ain wunder:
cluoge waenke kunder,
die im daz leben vristen.
der slag im ob den risten
daz harnasch ab swancte:
hurta, wie er verhancte
dem ross, daz er mit kreften traip!
des swertes snit uz haupt raip
die nasen knureht und groz.
do wart ain grimmiclich doz
wueffend gehort;
der slegel aber enbort
wart, mit dem gestain
er sluoc daz von ainem rain
oersh und man viel,
als der sturm ainen kiel
zerfuert und zerret.
ey suezze, wieder verret
wildhelmes geluecke!
seht, als ain valk fluecke
wildhelmes oersh uf spranc!
er sprach:< des hab ymmer danc!
hilfa, got! gib geluecke!>
ungezaltiu stuecke
sluog er im uz den wangen:
swa in daz swert erlangen
an der bloezze moht
und im ze sniden toht,
daz rert er in dem bluot.
seht wie der tiuvel wuot
als ain wilder varre!
er stach im ainen flarre
durch daz auge uf in daz hirn:
seht wie zitige birn,
die man schuettet, risen,
alsus mit sterke wisen
ward er uf in die hayen;
den getiurten layen
sluog er daz die stain
von der hayen clain
zersprungen in diu stucke;
er sluog des oershes rucke
enzwai, daz oersh lag ie sa tot.
ach, milter got, nu ist im not
der dich ie het vor augen
und raines hertze taugen
ane masen truetet!
daz dir hie nieman buetet
trost in dinen noeten!
schol dich der tiuvel toeten?
hey, agly! we dir, we!
scholtu gesehen nymmer me,
der dich fuer sin sel hat?
owe, minne, wie ist din rat
so suezze an dem anvange!
wie kan dins endes zange
durch koerder suezze wuergen!
din luter wazzer huergen
du kanst, nach duenne trueben.
swer dinen willen ueben
wil, der slint den angel:
durch rain minnen mangel
muoz liebes liep noch dicke.
owe! ich erschricke
daz wildhelm so lange lit:
hilf uf, agly, des ist zit.
vrau minne, nu schicket etwaz,
oder ich trag iu ymmer haz,
daz der junge fuerste her
sus verlies iht lib und ere!
ie sa krefticlich sich want,
da besluetzt ist minnen bant,
aglyen suezziu minne:
diu braht wider sinne
ir zart amys, da ez lac.
daz unmensch het manigen slac
uf dem ross erzaiget,
ze jungst er sich naiget
nach im und wolt in griffen:
an dem bluot sliffen
ward er do tobsuehtic.
von dem ross der zuehtic
wildhelm do wischte:
aglyen liep er vrischte
in hertz und in sinne.
er sprach:< ach, min truetinne!
westu daz ich muoz sterben hie,
ez waer dir lait, doch wil ich ie
ez machen im ze sure.>
dem grozzen ungehure
gab er schadstraiche;
wenne er in wolt raiche
mit der hayen, so wankt er:
diu druntz von wildhelmes sper
stekt im in dem haupt dennoch,
die tet so we im daz er< och!>
schrai nach siner sprache.
diu aengstliche rache
wildhelm ze schaden kam:
von im daz geruest er nam
daz in zer brust da dacte,
die arme er zerstracte,
und warf den fuersten, daz er viel,
daz im daz bluot uz helme wiel.
nu lit der helm cupido
da nider, der nie me so
unwerdlich ist gelegen.
der gefuerste junge degen
wolt uf gesprungen sin da wider:
do stiez in gielewast da nider
aber mit dem slegel.
der ungehuer flegel
het in so ser gedroschen
daz er vor unmaht loschen
muost als er waer tot;
dem tiuvel uf in was so not
daz er in bi dem schilt begraif,
er sloz in in der arme raif
und schoz in in der wuerme fiur.
zehant diu vaige creatiur
viel nider ungetelle.
uz sinem munde helle
liez er ain vraislich stimme:
der tot mit manigem grimme
in twanc, wan er was so starc,
im wart versert des hirnes marc,
da von er muost sterben.
wafen, und schol verderben
wildhelm im dem fuer,
daz ich der aventuer
ie do gedaht!
von der vest gaht
ain kuenc staeter eren,
der sach wildhelmen den heren
werfen in die flammen:
wol der rainen ammen
von der er wart gesaeuget,
wan er im helfe zaeuget!
kursit, schilt und kovertuer
wildhelms kund in fuer
niht geschaden siden groz:
er waer des lebens worden bloz,
denne daz in der schilt nert,
er was im uf der vert
hundert tusent mark wert.
swer gotlicher helfe gert
mit innrs hertzen riwe,
den lat got siner triwe
hie und dort geniezzen
und lat sin gnade giezzen
in im gelueck und ere:
alsus hie der here
got half wildhelme,
als er uz jamers gelme
half auch den drien kinden,
als wir geschriben vinden.
an anbegin an ende
muez uns von dem entwende
des flammen uns so haiz tuon!
muoter! tohter! hilf uns sun
umm din kint erwerben,
so wir sueln sterben!
alpha et o! si unser ban,
die laitten und wisen kan
zu der zeswen hende!
helf uns an dem ende
daz diu sel wol gevar,
daz wir niht werden tiuvel par!
swer hie got getruwet,
wizzet, der niht buwet
uf den regen bogen,
er ist unbetrogen.
des enpfant der fuerste wol,
billich er ymmer sol
fuerbaz dienen durh daz:
durh daz fiur was er niht laz,
daz kint wart ueber viuret.
sit daz in dicke tiuret
vor manigem hohen wibe,
die von sinem libe
horten sagen die manhait
die er ze belgalgan erstrait.
hie gaylet von spangen
gelaufen, niht gegangen,
snelleclich gaen im kan,
als noch ain getriwer man
tuot, der werde luete minnet.
wildhelm entsinnet
was worden und also cranc
daz er vor unmaht nider sanc.
der getriwe gailet
nach sinem adel billich tet,
snellich er in entwafent.
ich waen, hie niht entslafent
fuenf gekroent kuenginne,
die mit unminne
des tiuvels sun braht dar;
ritter, vrawen grozze schar
het er dar uf gevangen.
kuenc gaylet von spangen
sus waz gevangen auch dar,
daz er die kuenclichen schar
wolt han geloeset.
da von wart beroeset
dick vor der veste
gras und baum este.
die aventuer nie kain man
moht gebrechen, biz dar kan
der noch lit in unmaeht.
ich muoz von sim geslaeht
iu sagen, daz vernemt durch mich,
wie ez an wirde kan hoehen sich!
sin muoter was von spangen:
si moht wol belangen
daz si in also fruo verlos,
do er aglyen im erkos:
daz sluog in an von art.
hort von wem diu zart
komen si von alter:
kuesche manicvalter
von kaim geslaehte nie kan.
senebor ir alter an
hiez von capadocia;
der liez ainen sun da,
der hiez parille nach dem stain,
der so luterlich ist rain:
der selbe zwen suene liez,
thytorison ainer hiez,
des vrau im braht tyterel,
der sit an hoher wirde hel
schain in sunnen gelesten;
die hoehsten und die besten
von dem geslaeht geborn sint,
daz ist der stam des grales kint:
parcifal was auch der art.
der tiurst der ie ainer wart,
daz was tschyonatulander:
sin geslaeht bekander
bi gamuretes kuenne,
an dem er sit unwunne
bi dem baruk sach.
gamuret ze oehaim jach
von spangen gayletes:
owe des geraetes
daz ie sin werder lip erstarp!
wan er so vil der wird erwarp
sin geslaeht, die man noch
durh in priset. ich wil doch
wisen daz geslaeht wider,
da ich ez liez: swaz da von sider
guoter dinge geschehen ist,
daz moeht ich niht in jares frist
iu gesagen, doch ich ez waiz
alles sament, wan ich flaiz
mich ie ze soelhen sachen
die wirde und ere machen
iln gedaenken kunnen:
auch wil ich saelden guennen
allen den die ez gern tuon.
ich sprich ditz durch kainen ruon;
swie luetzel wirde an mir lit,
so han ich doch alle min zit
von den gelesen die ez triben,
da von ich han ditz buoch geschriben
den ze lob und ze eren
die ir sinne keren
an tugent und an werdekait.
uf min triwe, ez waer mir lait,
( ez ist mir worden wol sur!)
daz ain boeser huntgebur
und valscher hovelecker,
boeser schalk unkecker
gehoern ez ymmer scholt:
beswaerd ich da von dolt!
swaz von adel ist geborn,
daz hat diu natur erkorn
zu adellichen sachen.
nieman schol die swachen
ahten niht ze lueten:
ir leckerliches trueten
geschiht in unkunst,
werder luete ungunst
sueln si billich tragen.
nu hoert wunder sagen
von dem geslaeht, do ich ez liez:
parillen sun der ander hiez
agrant von zyzya
nach dem kuencriche da,
der aglyen vater was.
wizzet fuer war, daz ich las,
von troyen si geborn sint,
romer haizzent nu ir kint,
die werden romaer,
die von maniger swaer
die kristenhait geloeset han.
nu schuel wir vahen wider an
die wilden aventuer:
got geb mir ler ze stuer,
daz ich si so getihte
daz si wise und rihte
die luete zu dem besten!
von des grales esten
und von dem stam han ich gesait
ain tail, sol iu sin niht lait.
moeht ich in miner jugent
wirde, ere, prislich tugent
den werden ze oren bringen,
tihten und singen
mich dest baz geluste,
ob mir von hertzen bruste
die sinne woelten riechen,
swie ich dar umm siechen
muoz in dem hirne,
doch ich die uz erkirne
die werdes lobes walten.
swie man dar umm alten
den boesen hoflecker siht,
dar umm lazz ich ez niht.
die rehten abentuer ich han
ergriffen: merk, werder man
und auch ir guoten wip,
waz von iwerm lip
guoter dinge geschehen ist!
wildhelm in dirre vrist
was zuo im selber komen.
si heten wol vernomen
daz der valant was erslagen;
des sach man in ir hertzen tragen
vraeude und hochgemuet,
der vrawen wiplich guet
gab daz und ir rainikait,
dazz duht nie hertzen lait
in waer geschehen, daz er genas.
dennoch er unbekant in was,
er im von erst engegen lief,
manic haermin arm in umm swief
mit minneclichem druck,
swelhiu mi aim smuck
in zu ir moht twingen,
diu het den gelingen
niht genomen fuer ain lant.
den swaiz im manic senftiu hant
von dem antluetz kert:
swaiz uf ir claider rert,
do warn si den trahen holt,
swie vil da von erblaicht daz golt.
sus zogtens uf die vesten;
ritter, vrawen enwesten
wie si sich im solten bieten
wol: ern wart er sich nieten,
nach ungemach gemaches.
nu was des valant swaches
burch so wol beraten
daz si den wunsch da haten
von trinken und von ezzen.
snelleclich unvergezzen
boten si do santen,
die in dem riche bekanten
wol die kuenginne;
si sprachen:< vrau, gewinne
wie an iu ain botenbrot,
so gebt uns vroelich: ez ist tot
merlin mit siner vraise.
ez hat der saelden raise
ainen man uns her getragen,
fuer war! der hat in erslagen
und daz ungetane tier
daz da vornan waz ain stier,
doch er in in daz viur warf
des die wuerme so scharpf
uz den halsen pflagen:
durch daz viur uz tragen
sah man den ellends richen.
wizzet, sinen gelichen
trait nu niht diu erde.
die kuenginne werde
habnt in uf timorat.
daz richst zymier er hat
daz ie wart gesehen:
vrau, ez ist mit spaehen
listen so gemachet
daz ain kindel lachet
und doch all umm ez brinnet;
sin wapen rok besinnet
ist von soelhen sachen
daz daz viur niht swachen
in moht mit der hitz;
sin schilt git lieht glitz,
den ez auch nie verwert.
ich sage iu von der zert
diu an sinem libe lit:
daz er in dehainen strit
ymmer kumt, daz ist mir lait.
vrau, so si iu gesait:
die gebaerde die er hat,
im so ritterlich an stat
daz si hertzen twingen.
ich kuend von sinen dingen
iu in aim tage gesagen niht:
komt, si seht ir die geschiht!>
diu kuenginne crispin
sprach:< got, herre min
hat mich erst erhoert.
heya, wie nu stoert
vraeude truren von mir!
bald ylet, dazt min gir,
in daz rich her und dar:
haizzen ritterliche schar
ruesten und vrawen!
bald uf! wir schueln schawen
der sunnen kint an schone:
der so riche lone
an uns hat verdienet,
min hertz nah im grienet,
daz ez in mir wallet.
wol uf! mir gevallet
sin trueten, swie in nie gesach:
min hertz mir nu lange verjach
mich muest der tiurst erloesen
der lebend ist. min roesen
an waengel und an munde
ich fuer in nieman gunde
ze kuessen noch ze drucken.
min hertz daz wil flucken
nach siner angesiht.
wol uf, balde die riht
gaen der burch ze timorat!
waz diu hoher eren hat
in ir ummevangen!
ist der kuenc von spangen
noch da? daz suelt ir sagen mir.>
die boten sprachen:< wellet ir
in sehn gern? er ist da!>
die boten riht si uf ir sla
mit richer gabe, als ir wol zan:
ir hertz nach wildhelme bran.
du schepfer aller wunder!
din winkelmez under -
vahet manige sache:
swen du wilt, der swache,
swen du wilt, der hohe!
din helfe diu kan gahe.
daz schint an wildhelme.
nu seht wie durch die melme
parclyse kam geswungen.
diu hertze sich do drungen
vor vraeuden gaen ain ander.
diu was ze alexander
gewest die selben wile,
gaen ir lief mit yle
diu kuenginne von belgalganc.
< triwe min, hab ymmer danc!
wir sin erlost von diner kunst:
riches lons und miner gunst
scholtu darumme walten.>
die wile ungezalten
schar sah man zu sigen;
man hort parclysen swigen:
vor vraeuden si so ser erschrac.
< ach, waz vraeuden bejag
lag an dem schanden armen!
trutlich dar umm erwarmen
schol er bi wibes libe,
hat der saelden schibe
in lebende uns gelazzen.
do ich uf der strazzen
schied von im, ich do wonde
daz in gelust kronde
gaen dem ungehiuren:
ach, vrau, von sinen tiuren
taeten ist niht ze vil ze sagen.
was er prises kan bejagen,
ir habtz auch selb enpfunden.>
si sagt ir do ze stunden
alles sin gelaezze
und wie der ern raezze
warb in dem strit,
wie er ze aller zit
gefuor und wie sin lost,
und wie er aller hohst
waer an manhait uzerwelt,
alliu tugent wart gezelt
an im do von parclysen.
diu kuenginne die wisen
in ir palas fuort:
ich waen si do ruort
der minne scherpf in hertzen
nach dem der auch smertzen
durch si het enpfangen.
si wart so ser belangen
nach siner angesiht
daz si balde schiht
von ir parclysen zu im.
si sprach:< ganc her und nim
daz richst gewant daz ie kain man
in diser welt gelait an!
min aen ez uf mich arbt:
auch er dar umm erstarbt
in alexandrie
manigen er do frie
lebens tet durch daz gewant.
sprich, im habz diu gesant
diu sin leben minnet,
der hertz ist verinnet
in siner liebe trone:
wil er daz ich lone
im, dest berait min wille.
der minnen gaisel ville
mich jagen mit kreften nah im kan:
ach, solt er werden min man!
parclyse, la dirz enpfolhen sin!
swaz ich hab, daz si din!
aeuge din kunst!
die aller groesten gunst
treit im min hertz und sin:
sich wie ich verdorben bin
nach im sider gester!
uf min triwe, und wester
daz ich in minnet so sere,
sin getriulich ere
muest mich auch minnen.
ach, schoelt ich in innen
an mines hertzen brust,
truetlich mit gelust
suezzen kus im bieten!
owe, schoelt ich nieten
mich sin an minen armen!
ez muezz got erbarmen
daz er uns ie ze lande kan,
schol er werden niht min man!
so ser min hertz nah im stat
daz sich min wiplich bluege hat
verschamt von sinen lieben:
min hertz mag sich zerclieben
nach im! wol hin! ich var dar nach:
mir ist verr denne dir gach.>
parclyse in vasset daz gewant.
mir tet diu aventuer bekant
von dem gewande,
in indya dem lande
wont ain tier so adellich,
daz heltet in der zart sich
daz ez die spise niuzzet
diu in im so erschiuzzet,
dennoch ez unverdaewet hat:
so ez zu ainem busche gat,
dar uf so wehst gestain,
daz ist so luter rain,
swa ez ruert der sunnen glantz,
daz ie wirt umm den stain ain crantz,
der hitzet und glestet.
nu hoert wie in bestet
ditz gestain daz tier:
uz dem munde gant im vier
zen, da mit ez spinnet,
sus ez die stain innet
fuer wefel in daz warf:
nieman ez me weben darf;
doch muoz man ez besniden.
nieman hat von den siden
gehoert die sin so clain.
sus ez daz gestain
in den zetel vazzet;
dar an ez niht lazzet
biz ez den busch gespinnet:
swem ez denn geluecke innet,
der ist der saelden kint gezalt.
waer sin in bayern ain walt,
er wuerde bald zerstuecket.
die bluomen dran gedrucket
ligent, dar uz wirt der stain:
blanker varwe nie geschain,
so ist daz velt geroetet.
maniger spricht:< der noetet
sich luglicher maere!>
des pfi! sin sol sin swaere
allen guoten lueten.
die aventuer trueten
man muoz durch vremdiu wunder,
der aventuer besunder
vremdiu wunder machen.
swer gern hoert von swachen
claiden sagen, daz si!
der lazze mich sagen da bi
von richen, diu mir sin bekant!
hier uz ditz gewant
in alexandrie gewuerket wart.
ich sage iu von dem tier zart
noch me vil vremder wunder:
est roeter denne ain zunder.
dem paradyse ez nahe gat,
da bi ain roetiu bluom stat,
diu niuzzt ez ze spise:
uf diu bleter lise
lat ez vallen sin har,
daz ist herter, fuer war,
denne ie wart kain stahel zain.
dar uz gewuerket wart ain
harnasch, daz auch sider wart
wildhelm uf siner vart.
daz tier in indyscher sprach
haizzt altizar, daz man nach
tuetet tuetsch besunder:
< des hoehsten wunder wunder.>
swer gern hoert von ritterschaft
sagen und von wibes craft,
der merk ditz getiht!
gaen nobel terre die riht
sah man vroelich keren
wib an muot heren,
herzogen, graven, frien:
tamburn und schalmien
hort man von den dozzen.
diu vraeude wart so grozzen
in dem riche ze belgalgan,
daz do vrau und man
vor vraeuden niht gebaren
kunden, wan si waren
gewest gevangen manigen tac:
hie dort diu schar mit vrauden lag
ze velde und manic herre hoch.
daz der valant niht enfloch
von in, daz ist wunder.
zauber list kunder:
daz vor der ritterscheft
in vrist, wan der kreft
moht in werden niht erkant,
wan er het in daz lant
mit wurmen ungehiuren,
die mit grozen viuren
huoten im der strazzen.
hie mit wil ich lazzen
die rede und aber grifen an
wie die ritterschaft dar kan.
eya, nobel terre!
diu vraeude was ie verre
dir und dinem lantde.
manic bot zuo rande,
die diu maer witen.
ey, wie kum erbiten
diu kuenginne moht
biz daz ir varn toht!
schier wart si geruestet,
ir hoher muot sich bruestet
gaen der angesiht.
sus zogten si die riht
mit ir wunneclichem her,
da des laiden tiuvels wer
fuer den weg gerichtet was.
manic samit als ain gras
ob in man do fuort,
daz si diu sunn iht ruort.
ahy, was vraeuden huop sich da!
die in der vest zogten sa
gegen in gegen in uf blangen.
wildhelm und der von spangen
auch mit den vrawen zogt:
manic hertz da bevogt
sin kayserlich gebaren.
gaen sinem velle claren
flugen lieht blicke.
diu minne het ir ricke
umm sinen lip gestecket,
daz wibes hertz erwecket
wart an minnen worgen.
lieplich gesihtes borgen
wart da mit triwe gegolten.
waz si in hertzen dolten,
daz laz ich alles bliben:
man sol den rainen wiben
ir zuehteclich enpfahen
danken. man sach gahen
die schar da gaen ain ander:
nieman da bekander.
nu hoert wie minneclich in enpfie
diu der pfaert baz denn zeltens gie,
des wunsches lust crispin.
uf die triwe min,
sunder zwivel waen ich,
ob si vor scham torst sich
e han dar gerihtet,
ir hertze sin so pflihtet,
si waer ze fuozzen komen dar
an die kuenclichen schar.
doch diu minne ze rucken stiez
die bluechait, daz si niht enliez
si muost in ummevahn.
wart suezzer kus do nahn,
daz lazz ich also bliben:
man sah ir vraeude dihen.
si druckt in zu der brust:
auch mich des gelust,
kund ichz verdienen als er.
doch waen ich ez waer im unmaer,
denne daz er wip ie erte.
da von der geherte
si gehiurlich zu im twanc.
ach, und saehe den ummvanc
agly diu zart kuesche,
diu moeht daz getuesche
lieber han ueber sehn,
swiez ane gevaerde si geschehen.
sus zogtens uf ze timorat.
parclyse die wile hat
ir vrawen dinc geworben,
swie ez doch blaip verdorben;
wan diu suezze minne
siner sel sinne
in het gewunden,
daz sin gedaenke enkunden
nie gewenken ainen trit
von der der hertz als ain smit
smeltzet saphyr in daz golt:
sus ir hertz het gedolt
nach im pin, swie ez doch wert
in golde lit, doch si begert
die triwe saphyr in sliezzen
in der figur spriezzen
die si in hertz hat gegraben:
< wildhelm> die buochstaben
in irm hertzen guldin
sin geveltzet, da von schin
get durch alle triwe lit
von der schaitel an den trit.
besliuzzet und behuset,
bedemmet und vercluset
sint si in ir memorie,
aller triwen glorie
hatz auch in sensitiva
virtute, da bi da
in maginacione.
daz git ir dicke herzen we
daz si dem muoz vremden
den si in den gezemden
hat si inr gevangen:
owe, erst belangen!
owe grozer triwe,
die ir in sele niwe
ist ze allen ziten!
owe, langes biten,
wes marterstu die armen?
got, la dihz erbarmen
daz sich die verren muezzen
der minnecliches suezzen
mit hertzen bi ain ander ist!
ach, du vaeterlicher crist,
fuege die zesamen
die der minne flammen
zu ain ander twingen
und staeticlichen ringen
nach ain muetigem muot,
die von schatzes guot
werde mir zerstoeret.
billich zesamen hoeret
triwe triwen staeter e
fueget wol fuer ymmer we.
da von darf niht enriwen
aglyen ir staetes triwen.
ich waiz daz er si minnet mer
denne si in, doch man die er
schol den vrawen lazzen.
vor got sin verwazzen
die mit in gerne bliegen!
man schol si an criegen
zuehteclichen lan gesigen:
ir minnecliches bi ligen
kan ez wol versuenen.
mannes hertzen kuenen
mag gaen den gedingen:
ain hertz scholt ringen
drizzic jar nach ainer naht
da minne laist volle maht.
nu her! und grifen wider an
wie wildhelm der ern stan
uf die vest wart gefuert.
crispin an ir hertz geruert
wart dicke von der minne sin.
manic hoher sarrazin
durch die er sich staet arbait
niette von grozzer staetikait,
swie si im gebieten kunde.
mit manigem cluogen funde
wart da diu zit gekuertzet.
dem fuersten angestuertzet
was daz riche gewant.
vor ain fuerspan gesant
het im auch crispin:
von aim phynn rubin
waz ez gemachet,
dar uz ain bilde lachet,
daz sprach, swenne ez ruort
der wint die stimme fuort:
< kuende minne mazzen,
so moeht ir niht genozzen.>
diu zunge ein karfunkel was:
buochstaben, die man las,
warn dar uf erhaben,
gesmelzet und ergraben.
ain stain uz dem pardyse kumt,
des schin auch in der vinster frumt:
des wider gleste brennet,
dar umm und umm gespennet
was uf dem buochstaben;
ich kuend iu wol gesagen,
ob ir ez von mir gert,
ir betuet sprach:< swer ern wert
ist von naturlicher art
und des sin nie funden wart
an untaet valscher dinge,
dem tugent von urspringe
gelutert hat in hertzen,
schol der irdischen smertzen
ymmer hie geliden,
daz muezz ich ymmer miden.
ich wolt daz er swebt,
bi unvolk niht hie lebt.>
ditz was der schrift lere.
diu kuenginne here
zu tische saz wirdeclichen,
dar nach manigen richen
fuersten man da sitzen sach.
diu kuenginne ir gemach
ze fuogen kunde mezzen,
si bat in mit ir ezzen;
dar nach der kuenc von spangen saz,
mit ainer kuenginne der az,
diu was von marbigol genant,
die er vor uf der vest vant
und ander kuenginne dri,
der ainiu was von galdei,
diu ander was von cartanete,
diu dritte ain swester hete,
diu kuenginne von candia:
mit in vil werder vrawen da
was al da gevangen,
die da der kuenc von spangen
erloeset het gern;
der tugent haupt stern
muost da unsiges walten
gaen dem ungestalten
listic manicvalten.
ahy, waz kund er walten
vraeude, ob er wist
daz von des tiuvels list
siner swester tohter sun
hat erloeset im der mun
was gebrosten dar an,
doch ez in fuer kan,
als iu wirt wol zewizzen.
nu heten sich gevlizzen
die herren in dem riche
daz si so kostliche
dar komen und ir vrawen,
daz man da von in schawen
moht kostlich wat:
aller richait ueber rat
was man von in sehende,
die liehten blicke spehende
sah man libe liebe.
ei was minnen diebe
warn zuo baiden siten!
was in des ezzens ziten
liebes wart begangen!
der suezzen minne strangen
sah man uz augen brogen.
ich waen, des herzogen
da wart niht vergezzen:
er was ob dem ezzen
braht maniges liebes innen.
doch kam uz sinen sinnen
agly niht ain stunde.
swie vil daz si kunde
in uf die fuezze treten
und mit den augen weten
diu hertzen gaen ain ander,
daz alles wol erkander,
daz traib er mit ir zuehteclich.
si het mit maniger fuoge sich
gaen im do gestellet,
doch im nie wart gesellet
ir minnecliches kosen
also daz er der losen
aglyen ie vergaezze:
ich waen, ob so saezze
manic triwen blozzer,
der doch von liebe grozzer
sagt siner amyen,
ich vorht, man sahem byen
ir minnecliches gebaren
baz hie denne dem claren
jungen werden fuersten,
der wol mit getuersten
kund ain maennin man gesin.
hey, wildhelm, was saelden schin
hat dich ummslozzen!
du hast billich genozzen
diner triwen staet:
din muoter billich het
vraeude, do si dich gebar.
nu was diu kuencliche schar
enbizzen wol nach eren;
diu kuenginne keren
hiez da uf die strazzen,
die aventuer verwazzen
si hiez zer zerren ueber al:
sus wart merlines des tiuvels schal
zerstoert und zerbrochen.
hey, was hat gerochen
an fuersten dem bracken gehuer
und an der richen cobertuer
wildhelm, daz er si niht
hiez holn? doch ez noch geschiht,
si wurden braht da balde:
der brack in dem walde
die wile sich het begangen,
durch des fiures strangen
moht er komen niht zu in.
nu dar, si wellent varn hin!
ez waent dick ain mensch han
daz im doch werden nymmer kan:
sus want diu kuenginne
wildhelmes minne
nach willen han gewis.
do wart gebaitet jens noch dis
fuerbaz do niht mere:
die kuenginne here
man alle schone rait.
vriunt do liebes bait,
dis fuern jens wolt.
iesa diu pfaert man holt:
wildehelm dem werden hertzogen
schoen var ain zeltend pfaert gezogen
dar im wart nach siner art,
satel, zaun was uf die vart
mit si richer kost gerust
daz mich wol des gelust
daz ich in scholt visieren.
ez waer ze lanc: die zieren
aventuer ich jagen muoz
nach lone. werder vrawen gruoz
er het: von vrawen drangen
umm wildhelm belangen
wart die kuenginne,
ir wiplichen sinne
fuorten in als ainhalp uz.
der kuenc des zymier ain struz
was, ich main von spangen,
umm den was auch ain drangen
von vrawen und von herren:
den kund er wol geverren
uf dem wege verdriezzen,
er sait in, swaz sin hiezzen,
von aventuer wunderlich;
der kund in wol gelieben sich.
sus gaen nobel terre
riten si, unverre
was diu stat von in gelegen:
alrerst sah man do vraeuden pflegen
daz lant und swaz dar inne was.
diu kuneginne uf ir palas
fuort den der was ane mail,
si wand ir sel vraeuden hail
wuerde da verendet.
des ward alrerst gesendet
in manic rich uz riche,
den si enbot si woelt sich
ainem manne dar legen zu:
wirt er ir, si sol ez tuon.
nu dar, agly, nu dar!
wie sol der kuenclichen schar
aller wildhelm gebrogen?
nu sich! man wil in notzogen,
wil ez din liebe niht bewarn.
wie sol er disen richen scharn
allen an gesigen?
er muoz hie bi ligen,
wendet ez niht din minne.
crispinn girlich sinne
uz bluechait da traten,
daz si mit lust da baten
des herzogen an der stunt.
< herre>, sprach si,< mir wart nie kunt
lieber man uf erden.
ich wolt mich zu iwern werden
triwen gesellen.
ob iwer sinne wellen
haben ere und ymmer hort,
so rat ich daz ir « ja » daz wort
gaen mir iht verswiget,
da von iu uf stiget
gelueck, saeld und hoher muot:
ich han lib und guot.
swie ich was gevangen,
man sah erst umm mich drangen
die besten die diu erde hat:
so wizzet daz min muot stat
zu iu und zu nieman me.
geschach iu ie von liebe we,
daz kan min suezze iu swainen.>
nu gedaht er an die rainen
kueschen aglyen:
hie was ir triwe frien
im kunde untriwen masen!
entliechen als ain rosen
sich ir minne kunde:
in hertzen an der stunde
diu bluet smaragden rert,
daz der fuerst gehert
swigende lange saz,
biz er in sin so gar gemaz
ir lang wirig triwe.
diu triwe im niwe biwe
in hertzen do erst stift.
daz haupt im entslipft:
so gar er sin vergezzen
het mit dem mezzen
ir rainen wandelunge,
daz sin kueschiu zunge
daz gespraeche verlait;
antwuert er niht sait
crispin der kuenginne,
si daht ez muoz sin von minne.
do si in also sitzen sach,
wainend crispin sprach:
< owe, hertzen swaere!
nu wand ich nieman waere
in der welt so wol geborn:
von vater min geslaeht erkorn
ist ie zu ammiraten,
die alle haiden haten
fuer die hoehsten uf erden.
daz ich den unwerden
tag ie solt geleben
daz nach anderr minne streben
ieman sol der mich mag haben!>
aglyen triwe laben
den herzogen begunde,
daz er da zestunde
uz manigem tieffen sueften sprach:
< vrau, mir ist ungemach
diu rede, wan ir iu erban!
ich bin ain ellender man,
so habt ir so grozz ere
an mich gelait, daz sere
iu missezimt al soelhiu rede:
geluck hat der ern stede
mit iu so gefuellet
daz ir billich schuellet
warten iwers genozzen.
ich waen daz ir von grozzen
ern sit geborn:
so han ich uzerkorn,
vrau,( daz habt fuer kain unzuht!)
ain diu mins vaters fruht
in der sel fruehtet,
der wiphait mich so zuehtet
daz ich biz an minen tot
nymmer wip noch ir munt rot
getruet, ob ichz joch kuende
verdienen, mir got guende
der denn die ich waen sin tot.
ach der hertzen jamers not,
da ich si inne gelazzen han!
denn daz ich ainn clainen wan
han daz si noch lebende si,
vrau, ich gelige nymmer bi
wibes lib, die wile ich lebe:
iwer gnade schuelt ir gebe
mir und urlaup, ich wil varn.
mich muest der tot unlange sparn,
west ich daz waer erstorben
diu mich hat erworben
mit inren triwen; swaz ain wip
ie gelait an mannes lip,
dar an si nie gesumt sich.
diu erde soelt verslinden mich,
ob ich ir ymmer wancte,
daz triwe niht triwe dancte.>
zehant diu kuenginne do
wart der rede so unvro
daz si niht kunde gebarn:
< mag ich nu miner clarn
wiphait niht geniezzen,
daz mir gelueck erschiezzen
welle gaen iu minnensolt,
geburt, lant, luete, stain und golt,
mag ich des alles geniezzen niht,
daz aldiu welt giht
ich si an lib, an guote
diu hoehst, und ich in muote
iuch so truetlichen mir
hat gesellet, soellend ir
mich des niht geniezzen lan
daz ich iur kuend ie gewan,
o we des wuergels strangen!
me denne vor gevangen
bin ich an hertzen, lib.
wie mag der saelden schib
von mir so dick gewaltzen?>
trahen lieht gesaltzen
uz drungen hertzen swaer:
ich waen nie closner
noch muench in kainer zelle
gaen also clarem velle
so staet gewesen moeht sin,
so suezze rede ir muendelin
fuort, und auch ir wandel,
ir triwe ain weizzer mandel
was on alles varwen.
ir minne hertze garwen
kund, swie ez doch hie gebrast:
wan si den hochgetiurten gast
verwandeloten nie siden groz.
nu seht, do si die staete groz
in sinem hertzen marckt,
ir wiplich triwe starkt
gaen vraeuden den ellenden:
< nu wil ich doch niht wenden
von iu so min minne,
ich welle in hertzen sinne
iu ymmer des gedenken
daz iwer triwe wenken
niht kan, so vesteclichen,
ich waen daz iwern gelichen
ie getruege muoter.
geerter vriunt guoter,
sagt mir wannan sie si geborn
diu so aller masen dorn
uz der untriu gitt:
min ernst iuch des bitt.
sit daz ich iur muoz enbern,
so sit gewis, ich wil iuch wern
ir, swer si ist uf erden!
mag si ieman werden,
so tru ich si gewinnen:>
nu seht wie in den sinnen
wildhelm an zunde
diu minne, diu im kunde
den hoehsten trost den er ie gewan:
schoelt vor vraeuden ie kain man
in lieb sin erstorben,
diu rede imz het erworben.
nu dar! was vraeuden wil betagen
hie wildhelm! ob min sagen
ez kan fuer orn bringen,
dar in in hertzen dringen
schol ez mit gelust
dem daz sich ie gebrust
gaen wirde schapel bluemen.
hie wirt von wirde ruemen
erst aventuer ersprenget,
ob ez iuch niht enlenget.
vind is denne in dem grunde
da sin uf muren kunde
mit kunst uf guotem fullomunt,
so woelt ich werdem hertzen kunt
noch machen soelch maer,
daz ez ymmer waer
dest gerter da von.
ahy, kunst fluez la mir ain don
fliezzen in die zirke
der sinne, da ich wirke
inn soelhe lere,
den ze guoter kere
die ez lesen gern!
ich wil von wunsches kern
tihten erst, jens was diu schal.
wuenschet hailes ueber al,
ir rainiu wip und werden man,
wan ich der aventuer iu gan
besunder und dis maer.
johannes der tugend schribaer
haizze ich, geborn uz francken:
ir rainiu wip, helft danken
den die mich werde halten!
mit sunderdienst walten
kan ich die aller wirde werk
minnten ie: von hohenberk
die graven sint genennet,
in manigem riche erkennet
hat si ir werdeclicher pris.
daz schuof des sel in paradys
bi got ruowen muezze:
si nam ze nennen suezze
sit allen werden hie durch reht.
ahy, werder grave albreht
von hayerloch, durch vremdiu lant
was din werder nam genant.
fuer hohenberch ist hayerloch
komen fuer: man nennet noch
auch sus min herren
in allen landen verren.
swer tugent und er minnet,
billich der gewinnet
saeld, tugent und ere,
da von min kranke lere
ich mit den werden tail.
des hilfet der mir hail
der von jugent ist erzogen,
dem schande nie der eren bogen
vor gespannen kunde;
er hat in hertzen grunde
ie aventuer getruetet,
da von man ez billich buetet
im wol durch sin wirde:
sin innrlich begirde
stuond ie nach tugende sachen,
da von man in siht machen
hie manic buoch und schriben.
allen reinen wiben
schol er gevallen dest baz,
wan er muezzic nie gesaz:
er schraip mit sin selbes hant
swaz im wart aventuer bekant.
der hat ditz buoch mir auch geschriben,
des han ich min ditz lob getriben
ze dienst, wan erz von schulden hat:
ze ezzelingen in der stat
sitzt der selb burgaer
der ditz und manic guot maer
hat gehuset: er ist genant
diepreht der werde, wol erkant
schol er sin guoten lueten,
die tugent und ere trueten.
nu, werdiu wishait, spanne fuer!
la mich der aventuer kuer
aber fuerbaz ziehen!
der junge fuerst enpfliehen
niht kund aglyen minne,
der hohen kuenginne
sagt er dank ir trostes:
< hey, werder got, du lostes
mich wol, so du woltes;
der grozen triwe soltes
du nach genaden walten.>
sus vor der wol gestalten
kuenginne er ret:
gern er irz het
gesagt, do getorst er.
er sprach:< minneclichiu vrau, wer
huelf iu daz nu fuegen
daz ir die kueschen cluegen
moehtet mir gewinnen,
diu mich nihs niht kan innen
und doch in mir gewaltic
ist, ainic und zwivaltic?
moeht irz gefuegen und iwer maht,
gehertiu, tuet nach adels slaht!
min leben schuelt ir ymmer han
ze dienst, woelt ir uf mir gan.>
diu kuenginne crispin
sprach noch uz grozer pin,
doch maint siz mit triwen:
< nymmer mich verriwen
kunde iwer maenlich kraft.
die ir begat an ritterschaft,
schoelt ez ane lon beliben.
swaz wunsches ie an wiben
gelac, daz vraeut iuch niht wan ain.
wizzt daz iuch min triwe main,
als ich iuch wil beschaiden!
ain vogt ueber alle haiden
ist mins bruoder sun baruk.
wizzt, ich sage iu kainen luk.
des riches lehen also stat
daz sin gewalt von alter gat
ueber alle haidenisch diet.
do der tot von leben schiet
minen bruoder soladin,
do enpfalh er in der triwe min.
sit merlin mich verspart,
doch er in grozem zart
erzogen ist, als ich gebot
den die min bruoder amirot
mir swern und hulden hiez,
die er sinem kinde liez.
daz kint ist noch ain junger knab,
in zwelf jarn ich ez hab
in minem willen, swie ich ger;
ich waiz, sin botschaft kumt her
noch talan oder morgen.
du darft des niht ensorgen,
swanne diu vrau ist genant,
ist si der haidenscheft erkant,
man git si mines bruoder kint.
also han ich dirs besint
in mines hertzen sinne:
sus wirt dir ir minne.
schoelt dar umm ersterben
min liut, min rich verderben,
ich hilf dir ie ir minne,
sit ir lip, din sinne
so gar sich hat verainet.
swer triwe mit triwe mainet,
dem hilft man von schulden.
doch ich von dinen hulden
mich nymmer wil geschaiden.
cristen und haiden
dir danken schueln daz du mich
erlostest ritterlich, auch ich
wil dir selbe danken,
daz dich mit armen blanken
din vrawe muoz besliezzen:
ich muege denn niht geniezzen
rich, gewaltes, sinne,
ich fuege dir ir minne.>
der vraeuden fruht da samen
rert in hertzen, ramen
vor vraeuden tot dem leben wart.
er markt wol daz hoher art
niht wurde aglye versagt,
da von diu liebe jagt
die vraeude im also nahen
daz er mit umm vahen
die kuenginne druckt
und an sin hertze smuckt.
des erschrac er sere,
daz er vor vraeuden lere
der kuenginne het daz getan.
er schamt sich, do er sich versan,
doch woelt ich nymmer ummevanc
geschaehe, er naem so guoten danc,
wan si ez mit willen dolt.
uz sueften er do holt
die rede und wart vergihtic:
alle sin not er sihtic
ir sagt von ende ze ende,
und wie er waer ellende
durch aglyen worden,
und wie daz in hiez morden
von frigia kuenc walwan.
do si ditz alles vernan,
si gedaht,< o we der grozen not!
swaz triwe triwen ie gebot,
daz ist gar niht! ditz ist der man
der ware triwe halten kan.
ach ymmer daz er niht erkant
mir wart von erst! daz ermant
laides mich mit ymmerwe.
o we, wa wart ie me
ain man so hoher eren wert?
min hertz nymmer sin vergert!>
ditz was gedanc, dar nach si sprach:
< du werder man! swaz ie geschach
liebes, daz hastu ueber obt:
iur baider hertz billich tobt
von schulden nach ain ander.>
swez er begert, daz vand er
mit rede nach dem willen:
aglyen trost im stillen
wart der minnen rigel.
crispin daz insigel
irs bruoder suns het.
si sprach:< wis vraeuden staet,
swenn ichz dem kuenge agrant
enbiut, daz im nie erkant
wart so hoher vraeuden tac:
siner herschaft ez mac
nymmer missevallen,
ez wol gevellet allen
den die im guotes gunnen.
sus han ich mich versunnen:
daz insigel ich inne han,
swaz ich schribe, daz ist getan.
sus wil ich dir sie fuegen:
swenne man die cluegen
durch zuo legen bringet,
ach, wie sich denne uf swinget
din hertz gaen dem karfunkel!
so schuel wir in der tunkel
gaen dem abent dich
dar bringen, so wil ich
behenken dich nach unserm adel:
ain vaenlin gruen sil vor dir wadel,
smaragden var ain samit lit
uf dim haubt, daz die zit
dich nieman mag beschawen.
ich kan mit heren, vrawen
wislich dich ummtuellen;
auch si von reht suellen
bis morgens dich niht sehen,
wan ez ist nie geschehen
kainem mim geslaeht:
wir sin so hoch daz aeht
kuenge umm uns riten,
die ze ietweder siten
hymels ze fuern;
uns getar auch nieman gerueren,
wir sin der gote geslaehtes.
ich waen du gerner vaehtes
denne du sus verspannen
muost riten under vannen.
wir suellen uns auch dar wegen,
wellen si unfuege pflegen,
daz wir in eben huezzen,
ob si sich wellen struezzen,
so si der maer enpfinden:
also wil ich besinden
dirz, wie daz ez ergat.
doch waiz ich wol daz er niht lat
er bringe mich denne in arbait;
swaz diu welt guotes trait,
daz mir daz dienen schoelt,
durch dich ichz wagen woelt.
dar an du nymmer solt verzagen,
ich hilf dirz in kurtzen tagen.>
do disiu rede zwischen in
sich het verendet und der sin
was ainmuetic worden,
alrerst da sach man horden
vraeud under in gemain.
diu kuenginne rain
fuort in wider zuo der schar,
da manic muendel rosen var
mit lieb lieplich kost.
er was von dem trost
enzuendet daz er luht,
daz si alle duht
daz er ain engel waere:
maniges hertzen swaere
von in wart verjagt,
der hymel nie betagt
kain lobes richen man.
ob ez im aglye gan?
ditz wert wol zwuo wochen.
gaen kandia gesprochen
was ain so richer turnay:
daz sit manigem hertzen schray
macht, daz da den lip verlos,
do lieb tot durch lieb kos.
diu kuenginne von kandia
ist so rich daz da
nach wunsche ist aller genuoc.
dar inne berge cluoc
ligent, die sint also hoch
daz da regen nie gefloch,
swaz fruht niht enlobet;
daz gebirge dem luft obet,
ueber diu wolken ez gat
diu uns got nie sehen lat.
dar uf ist manic wunder,
die ich alle besunder
iezunt niht mag gezeln.
doch im getihte weln
wil ich ain wunder, daz hat sie:
uf der erden wart nie
richer helm, harnasch, schilt.
ahtzic kuengen ist gezilt
uf die selben richait:
swer da pris den hoehsten trait,
dem wirt der harnasch gegeben.
des sah man da uf manigen wegen
die strazze buwen helde:
iegelicher im erwelde
glueck durch sin amyen
zu dem turnay frien.
in manic rich daz maer
erschal daz komen waer
in daz rich ze belgalgan
wildhelm, der eren van,
der den valant het erslagen;
auch horten si daz wol sagen
daz diu strazze offen was.
manic wip sin manhait las
mit liebe do in hertzen,
auch truog den selben smertzen
diu kuenginne von kandia.
si riht balde uf die sla
nach im werde boten,
si gelobt irn goten
richait, dazz ir gedaehten
und wildhelm ir braehten
zu dem turnaye:
clainode maniger laye
si im sant, auch hiez si biten
an ainem prief nach wibes siten
die kuenginne von belgalgan
daz si den lobes riches man
ze sehenn ir gunde:
swenne des turnays stunde
wuerde da verendet,
< min triwe in wider sendet
iu, des swer ich aide.>
die rede hiez si baide
schriben und die boten sagen:
waz er do eren moeht bejagen,
daz hiez si im alles kuenden
und von den richen fuenden
des harnaschs und der wib hoch,
und swaz kuenge dar zoch,
die nant man im besunder.
der aventuer wunder
die man da wolt halten,
daz si im dis gezalten
alles samt besunder,
die kuenginne dar under
fuort er von den boten:
< vrau, zu iwern geboten
kumt min wille nimmer,
soelt ich daz riche zymier
nymmer gesehen noch den schilt.>
si sprach:< herre, ob du wilt,
ich ruest dich dar mit eren,
dich und den kuenc heren
von spangen, der auch hie ist gast.
swaz guotes du verzern mast,
des gib ich dir die gnuege:
du scholt durch dine cluege
juncvrawen dich baz wirden,
daz rat ich dir mit girden.>
so wol gemuot nie ritter wart,
do er der aventuer vart
hort im sie gunnen,
er sprach:< alrerst muoz wunnen
vraeude mir in sinnen,
daz ich aglyen minnen
schol dienen mit sperkrachen.>
diu kuenginne lachen
begunde minnenclichen,
si sprach:< minen richen
gebrest denn guotes und eren,
ich hilf dinem heren
libe, swes er giric ist.
daz du so gar geluetert bist
ze saelden und nach pris,
des muezz gelueckes ris
mit fruht ir samen hails,
sit du niht triwen mails.>
nu dar, vrau aventuer!
gebt sinne, lere, stuer,
wie ich den claren jungen
nu mit getihtes zungen
nach ritterschaft gewis,
da von er eren pris
gewinnen muege tuer!
der kuenginne stuer
muoz auch dar zuo erschiessen:
die gehiuren suezzen
sach man da balde uz senden,
rilich behenden
sach man in kost genuoge.
diu kuenginne cluoge
besant im stoltz ritter wert,
der hertz auch ritterschaft begert
ie von ir kintlichen jugent.
nu hoert von ir tugent
sagen me, die si begieng!
merlin ainen kuenc vieng,
der rait ain orsh so drat
daz im kain vogel hat
gevolget bi der erden,
daz selbe ros der werden
kuenginne worden was:
ich sage iu wol wie ez genas
und wer sin herre waer.
daz was der erbaer
phemiflor von ascalon,
der durch werder wibe lon
muost den tot da dulden
von des tiuvels schulden:
wan er in uz dem satel sin
nam mit gewalt und truog in in
ze timorat; daz ros man vie,
ez was so groz daz man da nie
groezzers het gesehen nie,
stark und dicke. merket wie
daz selbe ros erzogen wart:
ain tier hat rosses art,
daz ist genant zemochrata,
des kint ez was; sin varwe ist gra,
da durch gent swartz strifen.
die varwe auch begrifen
ditz ros man sach, ez was genant
zenefort, tet mir bekant
diu schrift der abentuer.
daz wart zu vert stuer
wildhelme gegeben,
des hochgebornes leben
sit manic ere dar uf erwarp:
an im nie maenlich muot verdarp.
sin cobertuer was im ze clain,
wan es an der brust schain
zwai clafter an der wit,
goffen und die sit
warn voellig und lanc.
ahy, werder fuerst, hab danc
daz din maenlich werdekait
kan erwerben daz dich trait
noch in punder hert!
nu was auch zu der vert
berait der kuenc von spangen,
den die bluenden wangen
crispinen auch uz rusten.
man sach da mit gelusten
und mit getat schaiden,
ain tail mit grozen laiden.
swie dem als was, daz mag ich niht
iu kuenden, wan ich muoz die riht
jagen nach der rihte:
ze lanc waer daz getihte.
waz busuner! hie sint berait
mit kostricher werdekait
wildhelm, der kuenc und ritter wert:
bedekt manic zeltend pfaert
wart da zu den ziten,
daz die vrawen riten
wolten mit in uf daz velt:
da galt lieb mit lieb gelt.
do si sich von ain ander
schieden, do ermander
die kuenginne crispinen
daz si an helfe sinen
niht en abliezze,
daz si die wile hiezze
getriwecliche werben,
waer ir lait sin sterben,
des bat er si mit sueften.
si sprach:< wis vro! ich ueften
die vraeude, e du wider kumst:
billich dinen muot du frumst
da von ritterlicher tat!>
die wile si minneclichen hat
sin hant in ir hende:
sus schiet hin der ellende.
ey, schepfer aller dinge,
waz von dim urspringe
wunders ist gerunnen!
den si noch unversunnen
hat nie menschen bilde:
din wunder ist so wilde
daz ez begrifen mac kain sin.
von diner kraft ich dicke bin
an sinnen min verirret,
din wunder sich so wirret
in hoehe und an dem grunde,
ob ich johannes funde
von ler din kreft,
daz ich von ritterscheft
und von wibes guot
werder hertzen gemuot
wiste uf prises strazzen,
got herre, mich niht lazzen
scholtu des engelten.
swaz zuht und ere selten
minnet, daz verwazze!
alles dinc hat mazze,
swer ez ze reht mizzet.
ob hie von vergizzet
ain hertz boeses muotes
und sich des guotes
da von underziuhet,
ob auch ain hertz vliuhet
auch da von zem boesten,
swaz wirde tuont die hohsten,
daz ez daz ummekeret,
swaz min getiht leret,
so hat ie arger argen muot,
swaz guot ist, daz ist ymmer guot
und ziuht sich zu dem besten.
als ain varch sich mesten
siht man fuer ere manigen man,
der bezzers niht versten kan.
dem ist schand als ere.
sol ich von dirre lere
dar umm liden arbait?
swaz man in der welt sait
fuer guot, swer daz fuer guot verstat,
ich weiz daz got den niht enlat
nymmer verlorn werden,
tuot er ez niht mit gevaerden:
sus ich johannes von wirzburc
lere, die nie schande murc
wurden, wirde triben
gen mannen und gen wiben.
wol her uf getihtes ban
und grifen aber wider an
des turnays aventuer!
diu aventuer zestuer
braht ahtzic werder kuenge dar,
die ich besunder iu niht gar
ietz mag genennen:
doch wert ir si erkennen,
ob got mir lebens gan hie nach.
manic werder kristen sich dar brach
doch durch vremdiu wunder,
der ich iu besunder
zeln wil wol aht:
der zarten geslaht
si warn aglyen.
des aim riche byen
siht man zezilie terre,
der kuenc von naverre
ist genant, ain kristen.
dar kom auch in den vristen
von portigal der kuenc hoch;
mit dem kuenge von ruezzen zoch
der kuenc von averne
und der von yberne,
den man nennet kuenc der schotten,
mit ritterlichen rotten
wolten da turniern.
an hochgeburt den ziern
kuenc rich von prizzia
het sich auch dar uf die sla
mit richer kost gewegen;
mit dem ain kuenclicher degen
fuor, der haizt von normany;
dem fuor der kuenc von sweden bi.
die andern kuenge haiden
warn, des beschaiden
ich muost der kristen namen,
die sich niht dorften schamen
der gesellescheft
die mit richer kreft
wildhelm dar fuort,
des swertes clanc er ruort
manic vremdes zymier.
nu hoert von der vrawen zier!
diu kuenginne von kandia
mit richer schoenhait het da
zwelf gekroenter kuenginne,
der wipliche sinne
uz geluetert warn:
bi den kueschen clarn
hundert gefuerst maide
sah man, die wol von laide
kunden hertz twingen.
von den hort man clingen
videln, vetichen, rotten,
menacorde, lotten:
haerpfen, psaltarisiern,
zitoln, samiliern
daz suezze gedoene kunde:
ich waen, swer noch funde
ain schar so wol geschaffen,
swie vil uns wise pfaffen
kundent von dem hymelrich,
ez lebt doch der er wolt sich
jener vraeuden dort erwegen,
schoelt er ymmer dirre pflegen.
so wunneclich was ir gestalt,
mich wundert des daz ieman alt
wirt der soelhe vraeude hat,
die wil natur in leben lat.
nu hoert von der wunne me!
ain sidin lachn wiz als der sne
ueber daz gestuel was gespant,
so hoch, so wit daz man wol rant
mit aim sper dar under;
dar an manic wunder
mit golde was gewirket,
dar an ain sesse gezirket
was von ainem tobel:
die stophell von zobel
was, dar inne lagen
golt spangen, die pflagen
richer stain kost,
dar under si die tyost
der richen kuenge sahen,
die von in da geschahen.
vor in da die vogel swebten
an luft, als si lebten,
des het si kunst gehangen
in manigen golt spangen.
von richait maniger sache
was an dem dache,
dar under si da sazen.
vorn gaen der strazen
uf ainem simse riche
was, daz ich geliche
zu paradyse an schawen,
vier gekroenter kuenge vrawen,
auch truogen si krone:
ieslich huob do schone,
als ez ain hailtuom waer,
daz selb kostbaer.
harnasch spiegel glander
hielt ainiu do, diu ander
huop den kostrichen schilt,
dar in in bellen was gebilt
daz tier daz da harnasch trait:
fuer war diu schrift daz von im sait
daz nie tier wuerde so edel me.
ir habt wol gehoert e
wie daz harnasch wart gemaht:
taphart ain tier haizt auch geslaht,
in des bluot manz hertet,
nieman ez verschertet
mit wafen kainer hande,
glich dem dyamande.
uf dem schilt was auch daz tier,
dar uz maniger stain lier
functen und glasten,
diu riche kost lasten
ainem kranken manne, der sie
schoelt fuern. merket wie
den helm huop diu dritte:
ez ward in kainer smitte
soelher helm nie gemachet.
er schain tag und naht
mit roten brehenden glesten,
er was mit kunsten vesten
uz ainem stain gedrat.
der selb stain die art hat
daz er mit gedoene clinget:
swenne man dran iht swinget,
so hillt er als ain glock.
den het der saelden tock
in ir schozz gesetzet:
kain wafen in verkretzet,
so hael ist er und so glat.
doch er ain art hat
daz in ain bly verwundet,
swes kunst an im daz kundet.
zynaton er haizzet,
sin schin uz augen raizzet
blick nach gesiht.
nu merkt, dist ain niht
alles daz ich han gesait,
gaen der grozzen richait
diu von kunst diu zymier hat
der man hie walten lat
diu vierde kuenginne.
daz mannes muot ir minne
twingen mit den lusten,
swen si da kusten,
dem gab ez auch die richait,
daz was beschriben und gesait:
er muost auch sin der beste,
daz ieglicher weste.
hey, wie daz zaghait stort!
diu zymier diu da hort
uf des vesten helmes glas,
diu so gar durchsihtic was,
daz was ain magde bilde
bis uf die brust, das wilde
machte hertzen mit gesiht:
alle richait ist ain niht
gen dem bildes formen lust.
uf em helme untz an die brust
stuond es sam es lebte;
ob sinem haubt swebte
der richste krantz, der wart ain,
uz bilde in krantz schain das gestain.
die arm es gen dem krantze bot:
das da mangen braht in not
den es raubte der gesiht.
swer es sach, der wande niht
es waer von hymelriche komen,
wand man uf er de vernummen
hette solicher sache:
lieblich man es sach lachen,
dasz manic hertz ergufte:
si wanden daz in lufte
daz selb schapel swaimt.
laster mal ez faimt
von der rainen tugent:
was nie von siner jugent
hat gehoert was tugent si,
ist daz disem eren crantz bi,
ez muoz dest werder wesen,
kan ez mit sin in hertzen lesen
die kostrichen buochstaben
die uf dem krantz warn erhaben.
ieglicher buochstab was ain stain:
nu merk, edel hertz rain,
waz si dir hie kuenden:
ez huetet diner sunden!
des kranzes erst lere was
( buochstabe gruen als ain gras
was diu selb figur):
< mensch, der din natur
geschuof und alle din geschaft,
des hohe, tief zeswen kraft
kan hymel stern mezzen,
nymmer des vergessen
vor allen dingen du scholt.
nihtes soltu sin so holt,
swaz ie geschuof hie sin gewalt,
ez si sus oder so gestalt.>
diu ander ler was blanc var:
< wibes lip und wibes schar
er durch die schar der engel!
ir zucker suezzer stengel
sin bluot gerert in hymel hat.
swer dich arges erlat,
des vriuntschaft halt werde:
nie niht wart uf erde
bezzer denne ain rehter vriunt.>
diu dritte lere was gezuent
in roter varwe glesten:
< flizze dich des besten,
ob ez dir wol uz uebel gat!
tugent nieman missetat;
manige waennt daz schand si ere.>
nu merk hie die vierden lere,
der buochstaben varwe ist gel:
< bistu zuo kainem laster snel,
daz dir an eren, an sel schade,
so ker bald zu triwen bade!
dar inne du dich erwasch!
sus ker wider rasch!>
der fuemften ler buochstaben,
hymel blawen schin die haben,
die lernt war wilt dich
habn:< swer so heltet sich,
des hertz in milt erbaermde hat,
ze reht habt, ze reht lat,
rehtes milten hertzen sin
bringet hie und dort gewin.
der tugent lon erfuehtet,
diu mazz diu durch luehtet
aelliu dinc in ir leben,
ze reht nemen und geben.>
diu sehst ler ist swartz gevar:
< aelliu varwe chrone enbar,
waer denne swaertziu varwe.
also ist begarwe
triwe aller tugent kron.
triwe in suezzem don
durch ore in hertze brichet:
swaz sin hat und sprichet,
siht man daz niht nach triwen strebn,
so ist uebel hie sin leben.
triwe ist reht minne:
swelch mensch in hertzen sinne
behaltet, staet triwe ist hort.
ewige triwe im git got dort.
triwe ist ain hort der niht zergat:
wol im wart der hie triwe hat!
dar umm si in swartzer varwe lit,
diu aller varwe schin besnit.>
nu hoert von dem bilde me!
arme und haendel sam der sne
ez bot gaen eren crantz:
weder swert noch lantz
im schaden kunde.
waer niht ze lanc diu stunde,
ich sait wie daz moehte sin:
stain und raiff guldin
daz bilde so bevritten,
uz maniger goltsmitten
was diu kunst getriben.
vergessen was nach bliben
in dem bilde ains staines,
der mit kreften aines
mannes mut so starkt,
daz ieslicher markt
der den helm uf bant.
alsus wart sin art gewant:
der bilder in der brust lak.
staetlich er daz pflak,
swenn im der luft kom in den munt,
so ward uf dem ringe kunt:
< hurta! wer dient eren krantz?>
diu wort sprach ez also gantz
als ez lebte mit sinne.
sus die vier kuenginne
sazen, als ich han gesagt:
ach, waz saelden den betagt
den ir kus und diu richait
wart gegeben! ane lait
moht er leben ymmer wol.
daz ich niht ensagen sol
von der grozen richait
diu was an daz gestuel gelait
uf an daz hymelitze,
daz ist an mir unwitze:
so muoz ichz lazen durch daz
daz ich muege dester baz
die aventuer verenden.
man sah gesiht pfenden,
des hertz muost engelten,
in den richen gezelten
von hundert mayden,
die sich in richen claiden
gaen mannes augen zierten.
die stain uz golde lierten
gaen ain ander daz ez funct,
der muendel glesten dunct
da glesten gaen dem glast.
zu zogten si zuo vast
durch wunder manigerlayer.
ain ungehofter bayer,
der niht zu den maeren hort,
der waer des wol betort
ez waer daz hymelrich gewesen,
het er diu wunder uzerlesen
gesehen diu ich hant gezalt
von der richait manicvalt.
nu dar! ez ist ze lange geswigen.
lazen dise rede ligen!
du werder wildhelm, wa nu?
wol her maenlich! wildu
guot und ere hie bejagen,
wildu fuern und tragen
daz harnasch und daz zymier rich,
fuerwar, so muostu regen dich,
du und din gesellen,
die dir mit triwen wellen
bi gestan in drangen.
wa nu, her kuenc von spangen,
mit iurm struzz, her gaylet?
sit iwer lip ie triwe het,
daz vollefuert an dirre tat,
sit iuch daz geluecke hat
braht zu iurm magen.
allrerst er vragen
wildhelmen do wart:
< sagt mir, herre, von welher art
sit ir geborn? durch iwer zuht!
zwar ir sit von hoher fruht,
iwer wandel daz wol zaigt:
min dienst sich ymmer naigt
dar umm under iwer fuezze.
daz iuch got nymmer muezze
lazzen, er muezz iwer pflegen!
ich getorst iuch nie mer gevraegen,
mich dunkt ir ruefet got an,
den ein ieglich kristen man
in rehter not an ruefet:
ist daz war, daz stuefet
mich zu vraeuden ymmer me.
herre wert, swie ez umm iuch ste,
daz sagt, ich kan verswigen wol,
ob ichz von iu verswigen sol.>
wildhelm der herzoge wert
sprach:< herre, sit ir begert
wizzen min geslaeht,
herre, so wizzet reht,
ich bin von österrich geborn.
min sin von jugent hat erkorn
ungemaches leben.>
beschaidenlichen eben
sagt er im was im ie geschach,
ez waer guot oder ungemach.
gaylet von spangen
sprach:< alrerst sol drangen
min hertz in vraeuden lueften.
wol mich daz ich sol gueften
mit allen den die lebend sin!
owe, lieber oehaim min,
du werder gamuret,
sit ich din nime het,
so ist mir hoher muot gelegen.
nu wil ich wider vraeuden pflegen,
sit geluecke und saelde hat
mir funden, der in hertz uf gat
allen guoten wiben.
wir sin von einen liben
bechomen waerlich,
bistu von osterrich:
miner swester tohter ist
diu herzoginne von der du bist
geborn, herzog liupolts wip.
daz du mir lostest minen lip,
daz taet du billich:
ich waer in disiu rich
niht komen denne du.
des wil ich verjehen nu.
ich duwe dich wol mit eren.>
lieplich sah man si keren
mit einander gaen der stat
do die kuenginne hat
den turnay gelaeit fuer:
an richait do wunsches kuer
vant man nach wiplichen siten.
sus kamens in die stat geriten.
der im ze marschalk wart gegeben,
der het im kostlich und eben
besinnet daz best gemach
daz ieman in der stat sach.
diu selbe stat hiez montigal,
da was aller saelden wal
von gnuege, die man dinne vant.
der kuenge merr tail, wart mir bekant,
ze velde lagen vor der stat;
in wart gesant rat ueber rat
von win und auch von spise:
offenlich, niht lise
erschellet wart da manic don.
ainer was durch wibes lon
komen dar, der ander was
durch wapen, als ich las,
komen dar, sus lagen sie
die naht vro, biz der tag uf gie:
do der tac durch diu wolken brach
und venus, und die naht der tach
zerzart mit sinem glast,
daz manigem hohen gast
wol geviel in luste,
der sich da rilich ruste
gaen wunnen werder wibe,
die mit ir lock in libe
schuzzen manig wunden
in helden wert gesunden,
so ser diu girde si raizzt
daz maniger sit erbaizzet
ane kneht mit valle.
sus si alle mit alle
rusten sich nach ir siten:
vriunt wart do vriunt biten
daz er sin luogt in dem turnay.
nu hoert wie man den tail beschray:
ain knappe von dem wapen wert
sich swanc uf ain zeltend pfaert,
nach dem ain ros gie daz man zoch,
snelle, geviert und hoch,
des was er wert, er kunde kunst.
ich woelt daz herren noch ir gunst
den kuenstrichen gaeben:
kunstloser buoben leben
werde herren swachet,
kunstloser buobe machet
valsches lop durch crankes guot
aim der nymmer ere getuot,
und nidert den der ere hat.
swenne er mit sinem braht fuer gat,
so losent si im alle:
den werden niht gevalle
sol kein lecker fuer.
ich woelt in ainem muor
der selb wuerd ertrenket
des unkunst kunst hie krenket.
ach daz si nieman henket
oder in ain mos senket!
nu lazzen buoben buoben wesen
und sagen von dem uezerlesen!
nu merke, werder wiser man,
was die hie saelde fuegen kan!
wir lesen an den buochen:
< von alrerst suochen
sol man gots rich,
mit triwen demueticlich
bevelhen sich got und der magt,
diu hie und dort unhail verjagt.>
ditz merk ain ieglich cristen man:
swaz man dar nach grifet an,
daz wirt dester baz verendet.
des tages nieman geschendet
wirt der ain messe hoert:
ungelueck ez stoert
baidiu hie und dort.
nu lazzen ligen disiu wort
und grifen aber wider an
wie sich hie rust manic man
uf riches wans gelingen.
die cristen horten singen
got ain lobliches amt;
dar nach kamens allesamt
in ain gezelt, daz si beswief.
der knappe von dem wapen rief
den turnay da ze tailn.
dar zuo man manigen gailn
werden knappen lauffen sach,
die under des gezeltes dach
manic rich zymier brahten.
dar nach die herren gahten
mit maniger ritterlichen schar
der clait so kostlich waz gevar,
manic phyniu perl, golt, gestain
uf sidinn tuochen von in schain.
mit manigem braht zuo zogten sie,
cristen und haiden hie.
nu hoert, wie mit richer part
der turnay do getailt wart!
cristen zu cristen
getailt an den vristen
wart, haiden auch zu haiden:
der gelaub sich do schaiden
an dem turnay wolt,
da von maniger dolt
des bitterlichen todes pin,
dem moht ez niht ain schimpf sin.
kuenge und fuersten sunderlich
wurden gevragt, die cristenlich
lebten nach dem tauffe,
die got mit todes kauffe
lost nach kristenlichem reht,
ez waer fuerst, ritter, kneht,
swer cristen waer,
daz die offenbaer
ir helm solten schaiden
von den ungetauften haiden:
ditz geschach und was auch guot,
got ane sache nihtes niht tuot.
wildhelmes helm cupido
mit siner geselleschefte do
gesetzet zu den cristen wart:
si alle wundert der art
daz daz kunt dar uffe bran.
ie sa man sach zuo gan
wildhelm und den von spangen,
die heten vraeud enpfangen
daz der kristen was so vil:
des ward ir ritterliches spil
von im getoppelt also wol
daz manz im ymmer danken sol.
nu merket, wie der laitstern,
den die marner sehent gern,
so er in uf gat uf dem mer,
also vraeut sich daz her
wildhelms und des von spangen:
gegen in die kristen drangen
sah man, da si zu giengen.
ach, wie vriuntlich enpfiengen
die kuenge si besunder!
fuemf dar under
bekanten gayleten,
den kuenc von spangen staeten:
er was ir angeborner mac.
ach, was hoher vraeuden pflac
da maniger von dem funde!
si wanden lange stunde
daz er waer erstorben,
von dem valant verdorben:
si heten von im wol vernomen
wie er gaen belgalgan was komen,
si wanden daz si nymmer me
gesaehen in, des wart in we.
nu vraewent si sich billich sin:
er het in strit auch manig pin
geliten, als vriunt durch vriunt noch.
von portigal der kuenc hoch
sin oehaim was und der von sweden:
des sah man in hertzen pfeden
vraeud und mannes muot,
daz got in also het behuot.
der kuenc von navern
und der von ybern
sin naehste mage warn,
des sah man si gebarn
nach vriundes ordenunge.
si vragten wer der junge
waer der so luht:
si alle des beduht
er waer der sunnen kint genant,
so rich was an im daz gewant,
auch was der lip so gar durch zier
daz manic auge die rivier
an in von werden wiben nam:
zuht, gebaerde, mazze, scham
mit gelimpf er truog,
er was ze allen fuogen kluog.
ach got, was wirde hat din kraft
gestempfet in sin selbs geschaft,
daz nu von drien dingen
kan zesamen bringen
din ewig, sin natuerlich wesen:
daz ist, als ich ez han gelesen,
materie, forme, privacio.
diu driu ain wesen machent so:
diu materie geformet wirt,
swaz der gestalt enbirt
der im gefueget ist denne an,
ditz merket wol ain wiser man
daz ez denne ist beraubet:
swer nu sin niht gelaubet,
der vrage aristotelem!
aelliu dinc sint, des ich waen,
sus also erkennet,
dar nach man ieglichs nennet.
altissime, sus hat din wesen
ain gestalt im uz erlesen,
daz uns den sinnen virret:
din drivaltikait sich wirret
in zirkels wise darumme,
daz hie min sinne tumme
niht kunnen ergrunden,
dins urspringes unden
ze wit sint geflozzen.
des hastu lan genozzen,
der hertz zu dir huldet:
swer mit gedult duldet
daz du im gist ze tragende,
der ist dort niht der clagende.
du angenge aller sache,
laz uns dort mit gemache
leben, swie ez joch hie ergat!
muoter magt, hilf daz uns rat
der sel werde an dem ende:
zu der zeswen hende
dins kindes du uns lait
von des tiuvels arbait!
nu lazzet vliezzen in den runst
daz schif, daz richs getihtes kunst
geladen hat zewirde!
daz waer wol min begirde
daz ich der dar uz kuend gesteln,
daz ich herzogen wildhelm
zu dem turnay rust:
min hertz des gelust
daz ich sin ungezalten ere
moeht also hohe kere
wisen gaen dem luft
daz roter mund in guft
von zungen werder wibe.
lat mich got belibe,
min zunge muoz lenken sich dar zuo
daz er noch die tat tuo
diu hohe sinne gewirden kan.
wildhelm, du werder osterman,
wart die ie aglye zart,
so tuo nach fuerstlicher art
und wirre hie din arme!
kain haiden dich erbarme,
ge der turnay fuer sich!
in dirre zit si heten dich
die fuersten da erkennet.
aigenlich genennet
wildhelm von osterrich in was;
der kuenc von spangen, als ich las,
kunt in die kuntschaft,
und wie sin ritterlich kraft
in erloeset het;
sin guot getaet
kundent in wol uf zucken.
den kuengen wart da rucken
vraeude uf demuet,
sin maenlich guot
sich kunde zu in nahen.
alle si gahen
wurden zu der tailunge.
manige unerkanten zunge
sich da besamment heten.
mit wiser fuersten raeten
wart getailt der turnay.
jenr rant, der lief, dirre schray:
< der turnay ist getailt!>
jens sluog uf, dis wol vailt,
sus kauft und rust sich iederman
des er bedorft, biz ers gewan.
der turnay hie getailet ist,
swelhe gelaubten an den crist,
der uns von even valle
hat erloest alle
mit sines gaiestes wort< ave>:
daz truog ain maget ane we,
dasz in ir kueschlichem libe
sich wandelt, als ich schribe,
ze flaisch und zebluot,
dar uz uns ain rose bluot,
der varwe rot vergozzen wart
an dem cruetz nach menschlicher art:
die gothait daz niht sert,
diu rose ir samen rert,
daz er uns hat den wuocher braht
der ewig an uns ist mit maht:
des si die magt gert,
der gnad ueberhert
aller suender suende!
die wis uns zu der kuende!
kuenginne, gammer!
wis mich zu der kammer
mit diner wishait sluezzel,
daz mir gnaden schuezzel
dar inne gefuellet werde,
daz ich uf dirre erde
sinne kunst so schepf
daz mich iht beclepf
der ewiclich tot da von!
nu ziuh ichz aber in die don
da abentuer rinnet:
ob mirs der sin besinnet,
so grif ich aber wider an
da ich ez e het gelan,
an der tailunge rich.
die sich hie also ritterlich
heten mit tail geschaiden,
haiden was bi haiden,
cristen was bi cristen;
ietweder schar mit listen
stalten ir geselleschaft
dar nach als si heten kraft:
swelhe den hufen halten
scholten, auch si walten
die gewinner solten sin.
ietweder part mit rates sin
besatzt ir gevert.
der turnay wart so hert
daz man ez wol fuer ainen strit
zeln moht ze baider sit.
der uz zog wart beschriet:
manic wapen knappe kniet
dem erz gunde, sinen krie.
wildhelm der fuerste frie
und von spangen der kuenc
warn irr getat muenc:
si heten ir geselleschaft
besetzet mit werlicher kraft.
ir tail was in driu geschart.
ir ainer was mit siner part
mit im da von navern.
den heten si do gern
ze haubtman in siner schar.
der oster herre sins baniers bar
was und der getriwe gaylet
von spangen, der an soelher taet
fuort die banier billich:
si liezzens baid, durch daz si sich
niht grozzer dinge naemen an:
ir land, ir werde dienstman
ze verre in warn, da von sie
ez liezzen. nu merket wie hie
sin schar was geschart!
nieman sich enbart
sins wapens daz er fuort;
der wint ob in do ruort
navern den vanen rich.
der was, als ich versinne mich,
hymel bla nach phyn lasur,
rubin rot was ain figur,
von chumelle sechs zincken entwer,
als francrich hin und her
guldin lylyen warn drin,
die gaben druz so glantzen schin
daz ez hertzen lust. -
diu ander schar sich rust,
diu auch dar zu hort:
ahy, wie sich enbort
der werde kuenc von arragun!
der hauptman was frum,
purper rot des banier was:
dri tiur krone, als ich las,
swebten in der varwe,
von gestain phin begarwe
warn si geziert. -
diu dritte schar parriert
zu dem kuenge von portigal:
ieglichiu schar wolt die wal
behaben nach ir kunhait:
zobel var ain van zersprait
diu dritt schar ze samen huop:
ain haermaein turn den durch gruop
mit golde gequartieret,
den do ain porte zieret
mit richait groz nach portigal. -
die andern banier ueber al
ich ietze niht physiern wil:
ez wuerd ze lanc und waer ze vil,
daz ich si alle zalt.
die dritten schar mit gewalt
fuorten vierstunt aeht
nach fuersten, die von reht
si billich solten fuern.
waz vremder zymier ruern
man sich sach uf helmen,
die glitze durch die melmen
nach viures blicken schuzzen!
die kristen da genuzzen
cristes ordenunge,
mit hurteclichem sprunge
diu oersh si do stacten,
mit sporn si diu wacten
daz si begunden dimpfen.
die werden mit gelimpfen
kunden daz wol triben.
nu lazzen hie beliben
und sagen von der haiden part,
wie wirdeclich diu wart geschart!
ach, du werder wolfram
von eschenbach, besinter man,
moht dich min sin erlangen!
gardiviasses strangen
hastu so wol gebluemet
mit richait daz dich ruemet
min sin die wil er sinne hat.
was hoher ritterlicher tat
begie tschionatulander,
ainer noch der ander
hat nie von wibe baz getan
ân der gewirt osterman,
des dise abentuer sin.
swaz grozer triwe ie wart schin
dem grahart von sygunen,
der kuesch gehiuren brunen
der steckt wol hie gelichiu zil!
diu geert agly auch niht wil
sich ueber sygunen loben:
doch scholt ir lop billich oben,
swaz wibes namen ie getruoc
nach rehten triwen, doch genuoc
hat ir sygun auch getan:
swaz ie geschach durch kainen man
an lieplicher geselleschaft,
daz hat an ir des todes kraft
erzaigt, des hat si min lop
ymmer, swie daz ez si grop.
du werder eschenbacher,
la dins getihtes wiger
durch mines herzen stad gan!
ich main die sinne die ich han,
die sint gar ungelenkik:
niht lenger wil ich wenkik
an der abentuer sin.
die hochgefuersten sarrazin
ze lange hant gehalten.
nu her, lazzens walten
got und grifens aber an!
nu dar! tuo her! swer ie gewan
muot ze turniern,
der hoer hie die ziern
haiden ritterlichen scharn!
wie si kamen uzgevarn,
daz sage ich iu, ob ich ez kan.
fuemfzic kuenge lobsan
in ir rotten warn,
die man sach alle gebarn
nach getaeten werdeclichen.
von alexandri den richen
sach man in der ersten schar,
ain banier rich sne wiz gevar
an ainer hohen stangen flog,
durch daz sich ain wurm bog
in bellen nach des wapens kri:
der wurm het mueler dri,
die gnaisten sam die funken,
swerz sach, den muost bedunken
daz der wurm lebt:
swenne der wint zerstrebt
daz banier, so wart er sin vol.
mit werder ritterschaft do wol
was behuot der selbe wurm.
er was nie in kainen sturm
komen von der richait sin:
niwen glast der banier schin
gab, dar inne der wurm lag. -
der andern schar do pflag
ain kuenc rich und hoch,
des gewalt do ueber zoch
fuemfzehn kuenge in siner schar:
des banier was smaragden var,
gerutiert dar inne lag
gestain, daz niht swaer wag,
der luft sin wol gewaeltic was.
ez glantzet als ain spiegel glas.
ain schranc nach rubins varwe
von spitzen durchgie garwe.
enmitten drinn ain bilde lac,
ez was so rich daz ich niht mac
sin richait hie gemezzen;
doch wil ich niht vergezzen
wer sin herre waer:
der riche kuenc ahtbaer
was geslaehtes soladin,
daz best tail der erd ist sin,
er ist der sunnen kint genant
in tuetscher sprache, wart mir bekant.
in zincken wis der haiden schar
was gepartiert gar;
fuemf schar was ir besunder,
manc hoher fuerst dar under
was, des ich niht nenne hie:
ich naem fuer guot, und nant ich die
die kuenge kuenc warn.
dar umm min nieman varn
schol an dem getihte:
ich jagt gern die slihte
der vremden aventuer,
dar zuo mir lere stuer
der geb der sin alles walten kan!
ich waer ain unmuezzic man,
schoelt ich besunder nennen sie:
nu lazzen wir die rede hie
und grifen aber wider an.
der dritten schar was hauptman
der von der grozzen indya,
der het durch manige wilde sla
sin gevert genomen dar;
des richait ueber obet gar
swaz von kost da was:
des banier was, als ich ez las,
halp pavamin geroetet,
dar uf was golt geloetet,
daz itel rubin habt:
swenne daz banier wagt,
so gab ez solhe blicke
daz hertz muot vro schrick
diu phin roete braht.
daz man sin gedaht
zu der banier, daz ist mir lait,
so hohiu richait was gelait
an den selben vannen.
obn druf zerspannen
ain lachen was von tize,
daz aller varwe wize
mit clarhait ueberblenket.
von golde was gesenket
drin daz edel pantier.
der kuencliche degen fier
fuort die besten ritterschaft
die moht gehan der haiden kraft. -
der vierden schar ain kuenc pflac,
in des riche ist naht der tac,
daz fuogt des firmamentes lauf.
des rotte brach und durch slauf
mit punder herz swaz von ir was;
hert alsam der adamas
was sin muot uf vestiu dinc.
des vanne figur was ain rinc,
zirkel wis dar inne lac
ain stern, der des schines pflac
des pfligt der karfunkel:
er schain in aller tunkel
von der grozen richait sin,
als do hundert fakel schin
gen von viures glesten:
iederman engesten
wolt sich da fuer den andern.
der rinc was ain tuerkander,
daz ist ain swartzes lachen,
daz alliu swertze swachen
muoz bi siner swertz:
vor swertz sam ain kertz
sin swartz blicke brinnen:
ich kan daz wol besinnen
daz ungetat was tiur da.
der riche kuenc von lacrika
was genant johanet,
der durch die suezzen minne tet
swaz ie fuerste scholt tuon:
den zirkel fuort er durch den ruon
daz sin dienst an ende
waer, er was so behende,
an ritters tat niht traege. -
wer kuenclichen pflaege
der fuemften schar, daz sage ich iu,
daz was ain hoher kuenc getriu,
wildichon von rosamunt,
des taet vrawen hertzen wunt
machten, swa er sich hin bog;
ob dem ain kuenclich banier flog,
daz was gequartiert,
swartz und wiz geviert;
uf der lantzen flog ain ar,
des richait ueberhoehet gar,
swaz ie man fuorte da:
buochstaben guldin in der cla
an ainem brief er fuort;
swa den der wint beruort,
da ward er leslich bekant.
die buochstaben sprachen:< mich sant
diu kuenginne rosela
von kanadit uf dise sla
irm gefuersten dienstman
johannes, der ern stan,
von dem aelliu tugent ist
gewurtzet, daz man hiut list
von sinen hohen eren.>
mit zwelf kuengen heren
pflag er sines hufen.
brusten und ufen
sich ward ieglichs muot:
halt uf! hie wart der turnay guot,
si wellent sich samiliern.
hurta! wie her die ziern
cristen gaen in stapfen!
halt us! und lat uz kapfen
wer hie minnen pris bejagt!
ze baider sit sintz unverzagt.
hurta! wie von dem wapen
die knappen wurden grapen
nach den tiuren tocken!
des sach man manigen strocken
mit stozzen zu der erden.
hurta! wie die werden
gaen ain ander brogten!
enmitten do si zogten
zesamen sus girlich,
< wicha, herre, wich!>
schray ain edels juncherrlin,
ez drang durch den hufen in,
e si ze samen komen.
die herren warnomen
des juncherrlins gevert:
got im da beschert
des sin hertze gert,
got wildhelmen wert
des er fuer paradys gert.
daz edel kint cluog und wert
kunt im do die botschaft,
diu gab im do vier manne kraft:
< wis muotes rich, gelobter man!
diu kuesch agly sol dich han
ze slafgesellen: daz ist dir
erworben, daz gelaube mir,
von der vrawen minen,
der kuenginne crispinen.
stelle nach vraeuden dinen muot!
ich var dahin: kum, wilt du guot
habn und daz liebste wip
diu ie beruort mannes lip!>
durch aelliu siniu lit im gie
ain ridel, dar nach er enpfie
frost, dar nach kam hitze:
er was von siner witze
vor vraeuden nah geschaiden.
diu minne im von dem laiden
muot in hertzen stacte:
ir minne im da erwacte
mut nach liebes ricke,
sus sint der minne stricke
ietz truric, denne vro.
sin vrecher muot swang im so ho
daz in mueglich duht
daz sunnen schin beluht
kainen man er waer im wol
gemezzen, sus der minnen kol
sin hertze enflemmen kunde.
ich waen im siges gunde
aglye, ob si ez weste.
an mannes muot gebreste
ze baiden siten sich do bark;
die wiges kuenn fuersten stark
sper und schilt fuorten.
ahy, wie si do ruorten
diu haupt mit den zymiern!
halt uns! wart zuo! die ziern
wellent hie ersprengen.
ich wil sin nime lengen.
wa nu, ir werder osterman?
ersprenget balde! agly kan
iu anders nymmer werden,
vellt ir niht uf erden
den naehsten der iu wider vert.
ahy, wie schoen ist sin gevert!
wa nu, tamburn, pfifen?
schellt uf, si wellnt grifen
an ain ander nach ritters ger!
wa nu, schalmi, busun, kroyer?
helft in ze samen!
den richen kuenc gilstramen
sah man uz der haiden schar
von erst ersprengen.< wara war!>
da schray mit kri manic munt;
doch was vor der selben stunt
ersprengt daz ros zenefort:
habt bi! der claren aglyen hort,
herzog wildhelm ersprangt
daz ros mit kraft er gangt;
er daht an aglyen;
er stach den kuenc frien,
daz ruck brach und satelboge.
der wandels frige hertzoge
daz ros mit baiden sporn nam:
swaz er der haiden an kam,
die muesten satel rumen.
dimpfen und schumen
diu ros man sach in drangen.
der werde kuenc von spangen
siner alten sit pflac:
swaz er an kam, daz nider lac.
vor im und wildhelm
von maniger stimm gelm
wart man schrien:< wer sint die
die des turnays pris hie
so gar an sich da lesen?
besitzen noch genesen
vor ir kreften nieman kan.>
wildhelmes kindel bran
lustlich nach sinen siten:
ahy, wie ritterlich durch riten
sie die fuemf schar grozze!
mit manigem herten stozze
in dick wider riten wart,
die richen zymier niht gespart
wurden in dem huffen,
ritters muot sich uffen
wart do gaen ain ander:
swes gert der man, daz vander.
diu schar sich saminiern
wart da von den ziern
zu ainem huffen alle:
der schimpf ain bitter galle
wart manigem frechen ritter,
der do von tode bitter
in dem huffen nider lac.
der dranc, der sluoc, mit widerslac
daz mangem wart vergolten.
hurta, wie si holten
die slege uz starken armen!
kainer lie erbarmen
sich den andern alda:
waz richer kost lag in der sla,
die die slege rerten!
ich waen daz den geherten
luetzel doerfte traeumen.
jenr disen zaeumen
wart in des hufen dick:
minne sur slick
sus git durch koerder suezze.
ahy, was suezzer gruezze
der vrie herzoge wildhelm
erwarb! im kunde do niht vaeln,
im wart daz lop ze baider sit.
in dem gedrange macht erz wit,
swa er und gaylet geriet:
er zertrant und schiet
die hufen mit dem punder.
die haiden vast under
vor den kristen lagen,
die vast siges pflagen.
< der van bla gelylget
der haiden pris da getilget!
hie navern!> man da schrai.
sin punderlicher hurt enzwai
mit kraft entrant dem kuenge da:
des riches vogt von indya
dernider lac und johanet,
von lacrika der kuenc staet,
under des kuenges banier
von navern. dar nach man schier
sach wildikon von rosimunt,
dem diu minne in hertzen grunt
versigelt was und ritters kraft:
der und sin geselleschaft
werlich die kristen umm triben,
ane wanc da luetzel bliben.
hurta! was satel rumen
da wurden! riffe pflumen
ain bayer gerner aezze
e er den pris gemaezze
der von in baiden hie geschach.
suesa! wie in ain ander brach
diu schar ze baiden orten!
daz banier mit der porten
des kuenges riche von portigal
wirdeclichen in der wal
hielt und der von arragun:
der haiden schar wart vast run
geben, swa man an si kan.
nu dar, du werder osterman,
la din arme fliegen!
mit slegen und mit biegen
mache die satel laere!
wa nu der erbaere
her gaylet von spangen?
lat hie uf dirre blangen
nieman fuer iuch brechen!
la suesen! wie die vrechen
huften anderwaide sich!
manic slag und stich
uf helme da erschellet wart:
die rosenvarwe muendel zart
die der richait pflagen,
die begunden vragen
wer der waer mit dem kinde,
daz wiplich zart gesinde
vragten des gelich,
ich waen da minnencliche
er etslicher staele,
daz durch ir wibes kele
uz muendel sueften drungen.
gliche si alle rungen
wie daz si in gesaehen,
wan si im muosten jehen
des lobes vor in allen.
er wart die kuenge ballen
nider gaen der gruen.
ritterlich der kuen
half im des von yspanje,
daz zymier uf der planje
wart erkant nach eren:
ainen struz heren
fuort er uf dem helm.
hurta, wie in dem melm
die punder sich erst herten!
mit grozer kraft sich werten
die haiden da der cristen,
die sich ie mit listen
zesamen wider brahten:
so prislich si vahten
ze baiden siten daz kain man
hat gesehen baz getan
in kainem turnay.
man hort da manigen schray
von den kroyeren:
< hoert uf! sin ist genuoc, ir maeren
helde! noch erwindet!>
< helm ab ir bindet!>
rieffen die wapen knappen,
die gab sappen
nach ir wirde wolten,
als si auch billich scholten.
alrerst do wart der turnay stark,
nieman sin kraft da bark
an den die sitzens pflagen:
der haiden daz merr tail lagen
der nider, doch saz ir genuoc.
alrerst man an die vrechen sluoc.
die hurte sich do wurren.
busunen hort man snurren,
durch daz si hoern scholten:
die kristen daz niht wolten,
si sahen daz si lagen ob.
wildhelm der werde herzog
fuor als ain wildiu wolken brust
under in, swa stuont sin lust.
si wurden sich erst bancken:
die zymier wincken wancken
in dem huffen man sach.
der dem dort den helm ab brach,
dar nach manic herter slac ergienc;
der zaumte den, den jenr vienc.
diu malie wart do erste guot:
ieglichs amye im braht muot.
sam tet diu werd aglye:
diu schuof daz wildhelm der frie
nach ir lib so sere ranc
daz er werlich da betwanc
zwelf kuenge und fuersten aeht,
daz si nach ritters raeht
im sicherhait muosten geben,
des wart sit sin werdes leben
gewirdet in manigem riche.
wicha, herre, wiche!
la baz rechen sich den man,
der so vil hoher eren kan
erwerben, swa er ie bekam!
alrerst er hurteclichen nam
mit den sporn zenefort:
daz edel ros hie und dort
die enge mit der sterke brach,
brust leder, haiden bain man sach
sinen buhurt brechen.
hurta, wie die vrechen
alrerst an huffen hielten!
die cristen kuenge wielten
des siges mit gewalt,
der disen und jenen valt:
< helm ab! ez ist genuoc!>
schray manic wapen knappe cluoc,
< slaht uf, ir tamburaer!
der schimpf ist hie ze swaer
worden manigem ritter,
der von tode bitter
lit uf dirre planje.>
der geert von yspanje
nie von wildehelme kam,
auch tet der herzoge alsam:
manic haiden des engalt,
des ir baider hant da valt.
ahy, wie werdeclichen
man in muost wichen!
so ritterlich was ir gevert.
der hohen kuenge vier entwert
wurden do des lebens,
krumme und niht ebens
was ez den ergangen.
man sach des hufen drangen
baz und ie baz zersliezzen:
die blozzen fuersten hiezzen
die helm in ab brechen,
die bi dem turnay vrechen
hielten sus durch schawen.
die minneclichen vrawen
lobten alle den osterman,
des zymier so in viure bran:
schalmi, busun erschellet wart.
ieglich geselleschaft ir vart
nam gaen ir herberge.
ich waen da luetzel kerge
ieman wolt walten:
die varnden die bezalten
si mit gabe riche.
ahy, wie wirdecliche
daz lop dem hertzogen wart
von in und von den vrawen zart:
si schrien alle:< hie österrich!>
so wol dem tage an dem er sich
niet soelher eren!
mit manigem fuersten heren
er rait, da er entwapent wart,
zu den kuenginnen zart:
ahy, wie diu hohen wip
vraeuten hertz und lip,
daz si dem scholten sehen
von dem da was geschehen
so vil hoher werdekait!
vor im manc wapen knappe rait,
der krie was:< hie österrich!
herzoge wildhelm, der so an sich
kan so hohes lop gelesen!>
die losen vrawen vroelich wesen
sach man von der schawe:
als ain rose in tawe
erfrischet wirt, sus wart ir muot,
maniger hertz der minnen gluot
enzunte vor der angesiht.
er het wandels an im niht:
so guetic sin gebaren was,
daz manigiu do in hertzen las,
daz sis in sel sit enpfant.
daz riche wapen tiur erkant
im minnenclich gegeben wart.
der kuenginne wiplich art
was gaen im so naigic
daz von im wart zaigic
ir hoehstiu vraeude, diu was sus
daz si im geben solten kus:
vriuntlich si des begirdic
warn sis dem der wirdic
was aller guoten taet.
wafen, er wil unstaet
werden? waz ist hie der rede?
her herzoge, welt ir minne pfede
iuch von aglyen wisen lan?
entriwen, daz ist missetan,
enpfaht ir vremdes kuessen hie,
vergezt ir der diu iwer nie
vergaz mit gantzer staetikait.
wes zih ich in? ez ist im lait,
er wolt des kuessens gern enbern,
denne daz er hie muoz wern
die abentuer irs rehten;
man saeh in gerner vehten,
ane zwivel ich des waen,
doch er minnenclichen den
suezzen kus enpfienc von in,
er gie vriuntlich uz hertzen sin
von den kuenginnen.
sin truetliches minnen
nach kusses reht was baz erkant
aglyen, der er hie ermant
mit manigem tieffen sueften wart.
ach, het der minnecliche zart
den kus von im gesehen da,
er moeht lieber anderswa
sin gewesen die wil:
zwar, si het im ainen pfil
mit dem loeckel ie gezuckt,
dar nach an waengel schier gedruckt,
als noch liep gaen liebe pfligt,
da staete triwe wider wigt.
wol dir, rainer vrawen zart!
swie mir von wiplich kuescher art
niht liebs uf erden mag geschehen,
so wil ich doch lieplichen jehen
von lieb, swie ich niht liebes han,
lieplichen doch ich guoten wan
ie in sel sinne truog:
von liebe ich sage! ez dunkt mich gnuog,
sit ez niht anders mag gesin,
doch waiz ich wol was jamers pin
liep kan nach liebe dulden.
ditz sprich ich mit hulden
von wirtzburch johannes:
swer min armes mannes
ze guote hie gedenke,
daz dem saelde krenke
truren, swa er kere!
gelueck, saelde und ere,
dar zuo ymmer lobes hort
geb im got hie und dort!
wa kunst? wa muot? wa hertzen sin?
vliegent uz und holt gewin,
der wisen maister kunst!
het ich kunst nach der gunst,
des mir etlicher gunde,
ich woelt hie ze stunde
riche reden straewen:
tihten muot kan vraewen.
doch jehent etlich
daz tihten niht so rich
si als ez gewesen si,
den wonet luetzel kunst bi.
ain maister haizt demestius,
der uns die selben rede sus
kan erluehten ane geberch:
< uf risen ahseln ain getwerch
als verre erraichet mit gesiht
sam der rise, swaz er besiht.
sus sint noch wise luete:
swaz alter maister tuete
gesagt und geschriben ist,
daz siht wol der daz ietzunt list,
hat des selben sinnes kunst,
daz erz verstat wol mit der vernunst,
so wirt jens kunst und sine
zwivaltic: da von mine
sinne daz beschaiden.>
ditz spricht ain haiden
in dem andern buoche< de anima>.
nu ker ich wider uf die sla,
diu tihtes sinne banet.
diu zart aglye manet
mit jamer mine sinne
daz ir wildhelmes minne
werd, die si truetet:
ich tuon swaz si gebuetet.
aller sache anegenge,
daz leben du mir lenge,
biz ich ane hauptsuende
gefrie mich! die kuende
vergelten moht nieman.
nu her, und grifen wider an
die abentuer, da ich si lie
und wildhelm den kus enpfie
und im daz riche walpen wart.
urlaup er nam zuo siner vart
und auch der kuenc von spangen.
umm si wart michel drangen
von der wiplichen schar,
die mit muendel rosenvar
suezzen segen gaben in.
swaz da geschach, ich des niht bin
muezzig ze beschaiden,
wie ez ergie den haiden,
dar zuo den rainen kristen,
die zu den vristen
urlaubes gerten.
wildhelm si werten
swes er wolt gern,
vriuntlich si in wern
kunden zuehteclich.
von kandia diu rich
kuenginne in clainoede tiur
gab uf ir vart ze stiur,
der kost si niht betragt.
ob mich nu ainer vragt
wenne si iht aezzen,
der ge zu andern vraezzen
und la von spise im sagen.
die aventuer ich jagen
wil die riht, swa ich mag.
wie der fuerste urlaubes pflag,
daz mag ich niht beschaiden:
cristen und haiden
sich schieden nach kuenclichen siten,
alle si werdeclichen riten
da mit eren dannen
mit ir dienstmannen.
sam tet wildhelm und gaylet,
der mit hoher wirde het
daz hoehst lop erworben,
des maniger was erstorben,
wie daz ez solt sin ain schimpf;
daz lop mit gelimpf
fuorten si mit volge hin.
nu dar! alrerst ich komen bin
uf daz reht gevert,
uf dem im got beschert
sin irdisch hymelrich.
nieman ir gelich
was erkant uf erden:
mit yle man die werden
gahen sach gaen belgalganc,
da manic blanker ummevanc
mit lust in wart ze tail.
diu kuenginne ane mail
truetlich enpfie die geste:
vor vraeuden si niht weste
gebarn, do ir kunt getan
wart von dem getiurten man
daz er die wapen und den pris
erworben het in ritters wis
mit lobe hohe so ritterlich.
die richait si do fuer sich
mit vil vraeuden tragen hiez:
< grozzer richait din geniez
wird durch din werdekait;
vraeu dich daz ich han an gelait,
wie dir aglye werden sol!>
sin hertz vraeuden wart so vol
daz ez im nah zespalten was:
ahy, was er vraeuden las
in sin hochgebornes leben!
daz liep gedinge kund im geben
me vraeuden denn er gert.
daz gesinde in wert
wider vraeuden lust.
ob liep da lieb iht kust,
daz si ain schade claine!
diu kuenginne raine
sich zu der vart do rust
mit hoher richait lust.
swa vriunt gaen vriunde lieplich tuot
in noeten daz ist guot ueber guot:
sam tet diu gerte kuengin
an wildhelm ir triwe schin.
alles des si sich bewac,
des ir kuencrich pflac.
uz manigen richen dar besant
wurden fuersten, die ermant
sie staetlichen triwen:
< swer sin triwe niwen
mit helf riche niwen kan,
dem wil ich ymmer dar an,
die wile ich lebe, gedenken.
min lip, min rich niht wenken
schol dem der mich erlost.
mag im min helf zu trost
komen, ich erloese auch in.
lant, luete, hertz und sin
muoz mir dar uf gân, ez geschehe!>
sus riht si sich mit richer pflege
zuo der vart kostbaern.
dem hohen kuenge erbaern
von zyzya enboten wart
daz er sich zu der hohzit vart
beraite als im gezaem,
und daz er mit im naem
die siner eren waern vro.
mit aiden daz verstricket so
vor was mit botscheften;
mit richait und mit kreften
rust er sich, als im enbot
crispinen loses muendel rot.
an dem nilus lag ain stat
der richait den namen hat
in haidnischem solia:
in der selben stet da
scholt sin diu hochzit.
da vor ain plan nach wunsches lit:
die vier qualitates
wuerkent dinne alles des
varwe verwet pluomen bluot,
der lust vertriben kan unmuot.
swer in der gruene wandelt,
der riche smac in handelt,
daz erz gedenken ymmer muoz,
im wirt da ungesundes buoz.
des amerates was diu stat,
von belgalgan crispin hat
si inne, er was irs bruoder sun.
si het ueber alle wishait mun.
des pflag si im: swas ir gelegen
was, des kund si schon pflegen,
nach nutz si ims kerte:
swaz si in hiez und lerte,
des volgt er ir mit willen.
nu dar! erst wil ich billen
den stain der vraeude maln kan.
schuet uf, du werder osterman!
gelueckes rad la lauffen!
din triwe schol hie kauffen
dir aglyen ane guot:
swing uf den sin! wis hochgemuot!
din hail sich erst wil mern.
mit hohen richen ern
bringt man dir aglyen,
der wirstu lieplich byen.
der hohe riche kuenc agrant
het kuenge und fuersten vil besant,
dar zuo mer hoher wibe,
die werdes mannes libe
kunden hertz uf rucken:
ir wipliches smucken
werdiu hertze muoten kan,
daz dick waenet ain man
daz er in lueften swaim.
swelch hertz sich zu aim
rainen wibe gesellet,
des sel wirt niht gehellet,
daz waiz ich ane zwivel:
ein raines wip der tievel
vliuhet von der werdekait
die got hat an sie gelait.
du kueschiu agly, ditz lit an dir.
da von diu rainiu gir
gert irs genozzen:
wuerdestu des verstozzen,
so waer unnuetze min getihte.
gehertiu mait, ker hin die rihte!
westestu der saelden funt
der dir wirt uf der vart hie kunt,
dir waer ie gaeher, des ich waen.
westestu da vinden den
din sel hat ie geminnet,
zwar, du wuerdest entsinnet,
woeltestu der triwen walten
die du an im behalten
ie hast mit der staet.
der kuenc sich nu het
berait mit grozzen eren:
vroelichen vro man keren
si sach gaen solia der stat,
die wile diu kuenginne sich hat
geruest uz von belgalgan,
mit ir der werde osterman
und auch der kuenc von spangen.
ahy! wie wart belangen
wildhelmen nach aglyen!
der daht:< so ich die vrien
erst an sih, so schol min sin
sich werren in ir suezze hin,
daz ez min sel enpfindet.>
vrau minne, niht erwindet,
ir bringet si ze samen!
legt an iur minnen clamen!
nu dar! swaz ie wart hie gesait,
daz ist gar alles hin gelait,
ez werde denne vollebraht
des aventuer gedaht
hat von anegenge her.
alrerst sich bluomen schol ditz maer.
der aventuer anker haft
nu erst gewinnet: hie mit kraft
wurtzeln sich der erste wil.
nu her! hie ritterliches spil
erst wirt erhaben. nu wol her!
swes der man hab ger,
daz vindet er nach willen.
woelt ir die rede stillen,
so sage ich wie diu hohzit
verendet wart und dar nach sit
ergieng ein vintlicher strit,
und was in dem strit
vremder dinge geschiht,
des wert ir hie von mir beriht.
ahy solia, du werdiu stat,
was din plan hie ern hat
behuset, daz ist hie erkant
dem hohen richen kuenc agrant
von zyzya, der so schon dar kam
daz ez diu luete wunder nam
wannen diu richait moeht komen.
ez was in manic lant vernomen
daz diu riche hohzit
wuerde groz ze baider sit;
da von nam maniger dar die kere,
grozz wirde und ere
wart zu baiden siten da.
ahy, wie schon von zyzya
der kuenc rich dar komen was!
uf den plan in gruenes gras
erbaizt er mit siner schar:
aigenlich fuer war
wand er daz der amerat
dar scholt komen, von der getat
vraeuten sich swaz im was by,
an die kueschen maget agly,
der leben was in sorgen;
doch was in ir vor verborgen
der hohzit getaet:
ir gantziu triwe staet
nie gewanket siden groz:
des gab ir da gelueckes loz
daz ie ir hertze gert,
swie ez mit manigem swert
wuerde sit erarnet.
der huettet, genr barnet
mit manigem tiuren tuoch.
der abentuer suoch
alrerst wil sich hie lenken.
stueln und uz henken
man sach do kost rich
von tuochen, der gelich
nie uf erden funden wart:
diu minnenclichen wip zart
dar under scholten schawen
ritter dienen vrawen
mit richen tyosten uf der wal.
sus rusten si sich ueber al
zu der richen tyost
mit hoher wapen kost.
nu dar! nu dar! vernemt wie
der minnecliche plan alhie
geziert was mit ainem gezelt,
dar under man der minnen gelt
suochen scholt mit dem sper.
niht mag gelan min tihtens ger
ich muezz ez nach der richait sin
bluemen: ez gab blanken schin
mit roete, diu gemischet was,
drizzic clafter hoh ez was,
mit schoenr tuernen viern,
die daz gezelt ziern
kunden an den orten;
da giengen in aht porten
gesimset und gestainet.
gebluemet und gerainet
nach wunsche was der estrich.
ach, was hoher kost rich
an die decke was gelait!
diu aventuer hat gesait
daz luna, mercurius,
die planeten, und venus,
sol, mars und jupiter,
saturnus nach wunsches ger
stuonden dran gemachet:
so riche daz hertze lachet
von der kost rich.
zirkels wis gelich
was ez dar gestellet,
der stern kraiz gesellet
was in daz firmament:
diu riche present
von gestain dar inne was,
luter als ain spiegel glas
was daz gestuel von golde,
daz uz manic crisolde
glantzt und ander stain,
rubin, smaragden rain,
saphyre und dyamande,
thopazion und triande.
daz gestuel michel
was von aim onychel
gemachet zu dem sitzen,
mit kostlichen witzen
was ez wol getaevelt,
mit tieren gefrevelt
was ez an den saumen.
swer nu wolt gaumen
waz die tuern heten maht,
der sehe an die knoepf geslaht:
daz warn vier rubin,
dar uf sach man schin
mit blick vier karfunkel,
die luhten in der tunkel,
daz manigen dicke vraewet,
swenne im dergegen zaewet
mit lust wernder vert.
ez was von tyost hert
drunder dicke wol getan.
al umm und umm uf dem plan
was manic rich gezelt gespant.
diu aventuer tet mir bekant
daz drizzic kuenge waern da
mit dem kuenge von zyzya.
nu dar! hie ist ze lange gebiten.
die richen kost ich han besniten
mit worten, des enmoht ich niht
enbern: nu hin uf die riht
der warn abentuer,
da wiser kunst stuer
hordet und braitet!
nu dar! sich hie beraitet
swaz lieb lieplich dienen wil.
hie wirt der tavelrunde spil
gemenget mit sper crachen,
daz hertz moeht sin lachen.
ahy, was vraeude nu wirt kunt
dem diu in sel, sinne grunt
gesezzen ist die er hie sol
nu sehen! ich getruwe im wol
er wirde sich mit ritters tat
von ir daz er sin ymmer hat
lob an sinen eren.
nu dar! wie kostlich keren
siht man die kuenginne
von belgalgan, der sinne
heten wol besinnet!
swaz wirde und ere minnet,
daz fuort si uzgelesen.
hurta! wie vroelich wesen
sah man den werden osterman,
des hertz in vraeuden wunsch bran!
der kuenc von spangen was auch vro
daz im an hohen eren so
wol wolt gelingen:
maenlich muot sich dringen
in ir baider hertz wart.
crispin, der kuesche zart,
lag von solia der stat
ain tagwaide, die wile hat
sich ze ritter spil berait
mit der grozzen richait
daz ritter nie gefuort:
aglyen minne ruort
in mit der minne zangen.
wildhelm und der von spangen
die kuenginne baten
des si volge haten,
so daz lagen stille,
biz nach ritters wille
die tyost rich ergiengen:
vrilich si ane viengen
die vart mit manigem ritter hoch,
des muot zu ritterschaft sich zoch.
sus zogten si gaen solia:
uf der suezzen minne sla
begiric was ir hertz.
minne angel smertz
von in wart gestecket.
von in mit schaft erwecket
unvorhtlich maniger wart,
der sper wart von in niht gespart.
der hohe kuenc rangulat
was gezoget uz der stat
mit kuengen dristunt vieren,
der kost an den zymieren
was so rich gebluemet
daz si min zunge ruemet,
doch alle nach dem wapen niht:
doch wirt iu hie von mir beriht
daz wapen rich von rangulat,
ob mir got die sinne lat.
sin wapen blanker varwe glaeiz
silber wiz von kagyrneiz,
dar inne lag gestraewet,
daz muot mit luste vraewet,
ain gekroentes bilde
gestalt nach wibe wilde:
daz bilde pflag der richait,
mit gestain was durchlait
ieglichs nach dem prise,
dar ob ain kumel lise
guldin sich wegte,
uf dem helm sich regte
mit sprungen ain lebart.
warta, herre, wart!
wie schoen ist sin gevert!
er was in strites hert
fuer den besten bewaert.
sins hertzen sin der minne gert
als dar ar des luftes.
die wapen knappen guftes
da werten mit kryen:
des hoch gefuersten frien
schilt da rich erkennet wart,
dar uf in bellen ain lebart
lief als ob er lebt;
swenn er gaen winde strebt,
so stimmet in daz wegen,
schrien und regen
von dem luft er wart erkant.
ain sper, daz manic guldin bant
ob wildem gaeder besloz,
fuort er stark und groz.
sus in den rinc er zogt,
in nieman da bevogt,
der tyost in nieman torst wern.
ritters spil was mit den spern
da vor vil ergangen.
wildhelm und der von spangen
zogten in der stunde zuo:
von rangulat der kuenc nu
wart, des ich waen, gewert
ritterschaft, ob er ir gert.
halt ab und wichet von der ban!
hie kumt in des gestueles plan
hert gaen der hert!
ach got, wie schoen gevert
fuort der werde wildhelm!
busunen crach, schalmien gelm
wart vor in do dozzen:
diu vraeude in hertzen grozzen
im wart, do er zuo zogt;
hoher muot do brogt
von siner angesiht,
sus zogt er in die riht.
daz wapen rich er fuort:
die zymier sich sin ruort
maniger vrawen lust:
daz hertz under brust
viel, wie si gelesen
daz an dem crantz wesen
man sach mit buochstaben rich.
wafen io! wie naturlich
zogt er in mit schalle
und sin geselleschaft alle!
der helm was im verbunden:
swer in do wolt kunden,
der muost ez arnen tiur.
die kusche magt gehiur,
diu sin in hertzen nie vergaz,
in aim gestuel enbor sie saz,
si daht:< wer ist der genende?>
wildhelmes ellende
si aber do in hertzen vant:
hainlich ir dick geswant,
doch si daz dick erquicte,
swenne si an in blicte,
so was sin gebarn im gelich.
< ach, man mins hertzen! sol ich dich
nu gesehen nymmer me?>
sus was ir clage mit jamers we.
vrau minne! si sint ze samen komen!
sagt mir, hat ir iht war genomen
der die sel sin minnet?
si sprach:< ja, erst entsinnet:
do er si erst an sach,
ich schuof daz in ir minne stach
in sel mit miner lust ger.>
ich waen, im talanch mit dem sper
so we geschiht als im da wart:
doch trost in das der kuesche zart
im werden solt, daz wider gap
im mannes muot, der minne lap
zuo saig im also suezze.
< ich muoz hie mundels gruezze
erwerben> kam im in den gedanc,
sins hertzen sin im muot uf swanc.
halt uz! lat in ersprengen!
ich wil die tjost lengen
ze lange mit der rede hie!
hurta! was hohes muotes hie!
im aim satel hie hielt!
der kuenc von rangulat auch wielt
mannes muot durch minne.
sam tet wildhelmes sinne:
der huop dort als ain engel.
manic golt stengel
schranch bevieng den claren!
ach got, sin gebaren
so ritterlichen stuond im an
daz im min hertze saelden gan
und allen den der sin also stat.
daz riche wapen clait er hat
an daz er ze kandya
erwarp ze dem turnay da;
auch het crispin an in gelait
so kostriche werdekait
daz si noch loben sol min munt:
getihtet manig niwer funt
wielt kobertuer und kursit.
lat in ersprengen! ez ist zit.
der hoch geborne fuerste cluog,
sin ros guldin ysen truog,
crispin niht bevilt des,
aller richait si swes
ritter gern haben wil,
des laits an im me denne vil.
vrau aventuer, wes baitet ir?
seht ir niht, hertz und gir
unsinnet, sam ez wuet?
ir ritterlich gemuet
baidenthalben broget.
nu dar, si sint gezoget
uf den rinc! nu wicha wich!
hurta dar! wie ritterlich
si ze samen randen,
daz sich da von entranden
helm blech hert!
ir gruesenlich gevert
diu sper zerqueschet und brach,
daz an des gezeltes dach
truntzen richait brachen.
von maniger hande sprachen
wart in lop gesaget da.
zwai ander stark sper iesa
zu hende in do geboten wart:
so krefteclich des punders vart
dar traip wildhelm der herzoge
daz im brach rugg und satelboge,
valles er do billich pflag.
der kuenc von rangulat sus lag
unversunnen in der wal
von den vrawen ueberal.
ahy! was werder krie
hort do aglye
geben dem von österrich!
under des het auch sich
der kuenc von spangen da geriht.
uf den rinc nach ritters pfliht
verbunden huop da kuenge vil.
ain tail ich der auch nennen wil.
von belmunt kuenc kuntikar,
bi im hielt der kuenc clar
amator von jerusalen,
der wolt der suezzen minne lon
erwerben an dem von spangen,
daz im die bluenden wangen
fuogten muendels drucken.
dem spanniel uf rucken
daz hertz auch wart nach minne lust,
den schaft mit kraft er an die brust
zwanc, sinr alten tueck er pflac:
sin tyost schuof daz ze hufen lac
ros und man, als si daz weter
het erslagen, dennoch heter
gern me gerennet.
do wart der schimpf entrennet
von dem kuenge von rangulat,
den do vor wildhelm hat
geleget in des planes gras,
daz im der tot naeher was
denne daz leben. da von si sie
niht fuerbaz liezzen rennen hie.
anderr punder vil gepflegen
wart. nu hoeret wie ir segen
was, da si uz zogten!
mit helm, haupt si brogten
gaen den hohen wiben,
ir gevert triben
mit grozzen vraeuden wurden sie
zu der kueniginne, die
ir die wile het gebiten
mit kost riche nach kuenclichen siten.
mit richen wirden zu aller zit
traip si, weder vor noch sit
so kostlich kuenginne nie
zu hohzit kom. nu merkt wie!
ahtzic helfand ir saumer
warn da nach wunsches ger,
von golde rich zwelf hundert
waegen, mich wundert
daz der vrawen was so vil
die druf sazzen. manic spil
traip man vor den vrawen wert:
ir merrtail riten zelten pfaert
mit kost rich verdecket:
crispin het gestrecket
dar willeclich lib und guot,
als lieber vriunt durch vriunt noch tuot.
kunge, fuersten ane zal
fuort si, doch si hal
vor in die hainlichen tat
die si gefueget hat
wildhelme dem fuersten rich:
kuendeclich den hiez si sich
beraiten, als si an gelait
het vor, mit werdekait.
aglye zart! ich muoz hie din
vergezzen, waz din hertze pin
die wil nach wildhelm lait.
doch wil ich in mit werdekait
schier zu dir bringen:
dir und im gelingen
muezz, als ich iu guenne.
din wunsches rises wunne
zogt da her durch zu legen.
crispin wart uf regen
swaz dar mit ir komen was.
ain tiurr samit gruen als ain gras
wart ueber wildhelmen gelait
nach der hohen werdekait,
des die soldanen pflegen,
umm in manic kuenclicher degen
rait, sus si zogten zu.
warta, herre! was wil nu
wildhelm betagen hie?
swaz er ungemaches ie
uf ertrich gewunnen hat,
des wirt noch hinaht im ie rat.
wa kunst der aventuer?
mir wart lere stuer
noeter nie bi minen tagen,
schol ich vraeud und hertzen clagen
samt hie betihten.
wie mag ich daz berihten
daz man aglyen hort
hie legt zu und si doch mort
schriet ueber alle die
dar an schuldic sin? nu merket wie
ez geschiht! si sint dar komen
mit richait groz und fuersten frumen.
ach richer got! was vraeuden hie
wildhelm in hertz enpfie,
do man in nider lait
nach der werdekait
die haben sol ain amerat!
von belgalgan wislichen hat
besetzt, als irs fuogt,
da von si nieman ruogt.
mit ir hainlich gesinde
si fuogt daz geswinde
dar wart braht des kuenges barn
von zyzya: wildhelmes arn
drucht si an die sele.
si schray mit manigem quele:
< wie zimt daz ainem amerat
daz er ains andern wip hat
genomen? wafen ymmer me!
wie mag gesin mir also we,
und ich doch niht gesterben mac?
nymmer kainen lieben tac
gewinnet mannes lip bi mir
denn ainr! herre, welt ir
notzogen? des gestat ich niht.
ain dinc nymmer geschiht,
daz ist daz daz ich iu
nymmer wird! raine triu
an dem ich behalten wil
der todes not und laides zil
durch mich von jugent ie lait.
ach herre, welt ir iwer werdekait
also gar an mir vertuon?
iwer adellicher ruon
wuerde an mir gekrenket,
ist daz ir niht bedenket
daz ich bin ains andern wip.
sit gewis, mir muoz der lip
sterben e iwer wille erge:
nymmer man gewinne ich me
denne den ainen den ich han.
da von ir, herre, mich schuelt lan
sin ain armes wip,
oder nemt mir den lip!>
diu clage im we tet und wol,
diu augen haizzer trahen vol,
rert er ir uf irn munt,
er sprach:< ach, wol mich wart der stunt
daz ich ez scholt geleben ie!>
trutlich er umme vie
sie und sprach:< sele min,
ich bin wildhelm der diener din.
wol der stunde, wol der zit
an der mir hie der wunsch git
ain wiplich fruht, der vraeuden hort!>
e er volle sprach daz wort
und er ir wart fuer war erkant,
vor inrr liebe ir do geswant
und sanch im uf daz hertze nider.
mit wainnder flehe er si wider
braht, biz si sich versan.
si sprach:< ach, ach lieber man!
wol mich daz ich ie wart geborn!
ich wond ich het dich verlorn:
owe, min minneclicher funt!>
durch trahen haiz wart kuessen kunt
wildhelmes munde,
daz wider galt uf der stunde
sin suezzer kus durch roete:
ahy, der minnen loete
diu muendel in do haft,
daz ir kus in saft
in irs hertzen tolde.
ieglichs do wolde
daz ander ueber lieben:
diu mundel si do schieben
wurden in ain ander.
alrerst do erkander
waz lones git diu minne;
aglyen wiplich sinne
auch wurden sin bewist.
diu minne wart geprist
da von ir baider lust:
lieplich si die brust
in ain ander smucten,
munt an munt si dructen,
wange an waengel. fuerbaz niht
ich sagen wil von der geschiht;
doch merket lieb bi lieb wol
wie lieplich gebaerde sol
gaen inrr hertzen liebe sin,
da gliches gelt tuot minne schin.
sus verworren lagen sie,
liep von lieb lieb enpfie,
da von vraeude in hertzen dranc:
geslozzen in vier arme blanc
was da lib an libe.
wildhelm sprach:< ich blibe
in dim gebot an minen tot.
ich bit dich, zartes muendel rot,
daz du vernemst miniu wort!
du paradys! mins hailes hort!
la dich ez niht beswaern:
din guet schol ez mich wern
lieplich des ich hie bitte dich.
nihtes schaidet mich und dich
denne ain ungelaube:
dem tiuvel du dich raube!
nach krist du dich tauffe,
der uns mit tiurem kauffe
erlost mit der marter sin!>
si sprach:< ach zarter man min!
swaz du gelaubst, daz glaub ich.>
an dem gelauben si sich
tauft an dem gaist,
doch sit si vollaist
an des tauffes brunnen.
alrerst wart liebes kunnen
von in zwain do gespilt,
kainr lieb si bevilt,
daz lieb gaen lieb triben schol:
in was baz denne wol.
diu naht was in ain stunde:
lieb bi lieb ich gunde
ze ligen ymmer also.
des tages warn si unvro,
der dar umm doch niht enlie,
nach sinem reht er ueber gie:
vor im venus daz kunte,
der den tag enzunte
mit sines laufes kreft.
ach, was gesellescheft
der tac mit schin entrant!
wildhelm do ermant
aglyen swaz er ie gelait
durch si, auch si im sait
was si durch in auch het erliten:
er sprach:< min zart, ich wil dich biten,
swenne din vater daz vernem
daz ich dir ze manne zem,
als er hie betrogen ist,
an mir gedenk, liep, du bist
hertzen, sel gewaltic.
din triwe manicvaltic
an mir hat erzaeuget daz.>
si sprach:< hertzenliep, durch waz
sagestu mir die rede vor?
fuer hymelrich ich din bekor
in sel, in sinn, in hertzen.
daz ich des todes smertzen
durch dich schoelt liden,
daz woelt ich niht miden
durch dich, des enzwivel niht!
daz dir, daz mir, swie uns geschiht,
daz muezz wir samt liden:
man muoz mich von dir sniden.>
kain hertz nie so vroelich wart.
do er den kueschen wibes zart
so gar in staeten triwen vant,
sich in ir senften wammen want
alrerst der gehiur:
ob da diu minne stiur
in gab, daz lazz ich ane nit.
nu was der tac erschinn wit
mit liehter sunnen glaste.
vrawen, herre vaste
clopften an mit schalle,
vraeuden rich die alle
wolten in uf heben:
ich waen daz niderlegen
waer im lieber denne uf stan.
vriuntlichen er verlan
von ainer juncvrawen wart
crispin diu kuenginne zart
mit ir hainlich gesinde,
die si vroelich geswinde
uf huoben kuenclich.
diu hohzit rich
an den vraeuden widerwant,
do von zyzya der kuenc enpfant
wie ez was ergangen.
des wart der jamer drangen
so vast in sinem hertzen
daz ez von laides smertzen
im nah da was zerspalten:
strites gern er walten
wolt, do enmohter.
er sprach:< ach, ist min tohter
gaen mir also verraten?>
crispinen fuersten haten
sich alle berait ze strit;
uf der andern sit
die herren auch des pflagen.
ainr den andern vragen
wurden umm diu maere:
man sagt in der erbaere
wildhelm waer bruetegun,
von österrich liupoldes sun.
daz wart da gar lutbaer:
diu wunderlichen maer
manigen wunder namen,
diu durch in niht dar kamen.
der haelink wart enbart.
baidenthalben geschart
si gaen ain ander lagen.
crispinen schar die pflagen
me kreft denne gene,
da von ir sinne lene
naigt sich ze strit.
daz wart ze baider sit
under tragen vridlich.
der stet burger hielten sich
zu der port ze belgalgan,
die si durch reht niht solten lan:
wan si het inne
crispin diu kuenginne
des muost der kuenc von zyzya
von strites wer lazen da.
mit unminne si schieden sich.
aglye an saelden rich
fuor mit wildhelme dan
in daz rich ze belgalgan.
crispine diu kuenginne
mit staetes hertzen sinne
an wildhelm ir triwe behielt:
ach, waz grozzer vraeuden wielt
er mit aglyen,
der ward lieplich er byen.
swaz wunsch uf erde ie wibe
gap mit mannes libe,
der wart mit in begangen.
den werden kuenc von spangen
wolt si niht lan von in,
dem wart hertz und sin
nach crispinen brinnen.
nu dar! lat fuerbaz rinnen
die aventuer in kunst bach!
swaz hie uf erden guot gemach
mag gesin, des heten sie
me denne vil: nu lazzen hie
sie nach wunsche leben!
der abentuer ich geben
wolt ain ende:
so ist si so behende
daz si da von lazzet niht.
doch wil ich jagen si die riht,
so ich aller snelste mac.
baz denne ir selbes pflac
diu kuenginne ir geste:
aller irr veste
warn si gewaltic.
mit eren manicvalic
vraeude si hie triben.
ir kuencliches liden
ist ze lang gewert:
si hat nu swes ir hertze gert.
hie wildent sich diu maer,
diu hertzen jamers swaer
bringent manigem wibe
und auch mannes libe
die ritterlichen sterben.
daz aller groeste werben
daz ie wart in der haidenschaft,
warp der kuenc mit richer kraft,
aglyen vater agrant:
swaz in asya was erkant
und in affrica,
diu zwai drittail der welt da
besamnet er, den merern tail
von kuengen hoch: ditz groz unhail
maint er do gaen belgalgan.
sin hertz wuote und bran,
er tobt mit unsinne
daz siner tohter minne
verraten was so jaemerlich.
er sprach:< lib und guot ez kosten mich
muoz und swaz ich ie gewan,
diu kuenginne von belgalgan
geb mir ir haubt,
diu mich hat beraubt
kindes und der eren!>
mit gantzem ernst keren
dar uf er wart die sinne:
sinem hertzen inne
was wirs denn we ze muot.
swaz er het von guot,
daz tailt er willeclichen
den fuersten in den richen,
er gab und lech,
nieman er nihts verzech:
alles des er sich bewac
des sin hoch gewalt pflac.
sus sant er boten her und dar:
manic kuenc schanden bar
uf die vart sich rust
mit vrier kur gelust.
samet nie ze mal kan
als manic wilder man
als der kuenc da erwarp
der auch maniger sit erstarp
da in strit hert,
daz er sin gevert
nymmer me ze land genam.
wer im da ze helfe kam,
ain tail ich der nenne,
so verre als ich kenne
si von der aventuer:
ir maht so ungehuer
was, die da die kuenge tiur
brahten im ze stiur.
sich samenten die in kaukasas,
daz lant da gelegen was
in allen wol ze mazzen:
manc wilder kuenc die strazzen
bante dar mit heres kraft.
in affrica swaz haidenschaft
was, der samnunge
scholt sin, als min zunge
iuch beschaiden hie kan,
in dem riche ze belgalgan:
wan ir kraft was so groz
daz crispin niht genoz
ir adels noch ir mage,
doch maniger dient trage
dar durch die selben sippe:
der kuenc von agrippe
scholt sin do hauptman,
swaz von affrica dar kan.
ditz gewerb tag und naht
triben si mit grozzer maht.
doch wert ez wol ain halbes jar
e diu kuencliche schar
zesamen alle kamen:
gaen belgalgan si namen
ir gruesenlich gevert,
durch wildes gebirge hert
zogtens alle dick,
durch wilder bramen rick,
und aber denne in guotiu lant.
daz triben si biz in bekant
wart belgalgan daz rich.
alle da gelich
erst samnunge pflagen,
vor thimorat si lagen,
diu ob des riches slozze lit.
nu dar, her wildhelm, ez ist zit!
ich sihe daz iu diu welt git
ach und we zu aller zit:
iwer gemach ist hie gewert
ze lange. ir muezzt mit dem swert
die suezzen aber arnen.
diu welt wil iuch warnen
was lones si kan geben.
ir aller bestes leben
git daz laidst ende.
ir unstaetes gebende
an iu hat sich entslozzen:
iwers gemachs verdrozzen
hat ir valsch unstaet,
und iwer wiplich getaet,
die ir mit der gehiuren
tribent, diu wirt tiuren
iuch und der lustbern.
diu haidenschaft iu swaern
ie hat gefueget,
noch niht ez si genueget.
ir muezt mir irn geslaehten
alrerst stritlich vehten:
woelt ir der werden kuengin
behalten lib und guot( die pin
ir triwe von iu lidet),
der haiden craft versnidet!
alrerst hat daz du braeche.
ach, wie gern ich spraeche
waz raech an in diu minne!
ir baider hertze sinne
warn so gar geslozzen
in ain ich daz schozzen
minne muost ir fruht:
ir wiplichiu zuht
kund in ergetzen
swaz hertzen laides letzen
im ie gefueget het;
ir trut gebaren staet
kund sich gaen im gueten,
daz in von unmueten
dick uz sorgen lost:
sus si in zaertlich trost
nu ze allen ziten.
owe, ze lange biten
wil ich in dem getiht!
daz ich niht die riht
fuer mich gejagen kan,
daz ist mir lait: min hertz erban
in allen hie unmuotes.
nu her! wie schueln auch guotes
gedingen hie pflegen.
lat sie gaen in sich wegen:
si hant auch kuencliche maht!
crispin diu kuenginne geslaht
sprach:< herre und vriunt min!
nu darf ich erst der helfe din
und von spangen dins mages:
swie du an helfe trages
mir, so han ich mich bewegen
daz ich laides muezze pflegen
ymmer biz an minen tot.
gedenk, ich tet swaz ie gebot
mit din munt, des liez ich niht,
und daz ez mir von dir geschiht.> -
< vrau und min gebieterin,
ir duerft der rede niht. lat sin!
man siht mich durch iuch sterben.>
swaz luete si erwerben
mohten, die wurden gesant
in daz sloz, daz des riches lant
hat mit werlicher kraft.
si gewunnen grozz ritterschaft,
die werten daz die strazzen in
moht nieman komen: helf schin
in schier wart. wildhelm kan,
er und der kuenc lobesan
von spangen und fuersten vil,
die da mit werlichem spil
behielten die strazzen.
diu burch was unmazzen
veste, die dar ob lac,
der da werlichen pflac
herzoge wildhelm von österrich:
mit grozer arbait si sich
alle tage vristen.
nu her und hort von cristen
alrerst sagen wunder!
vor thomiet diu under
den selben ziten lagen,
der grosten krefte pflagen
der si jenhalb meres ie;
da mit gewalt sie
gepflagen, als iu noch wirt kunt
von mir, ob mich got la gesunt.
nu hoeret wildiu maer sagen!
in wart in den selben tagen
kunt getan von der kraft,
und daz alliu haidenschaft
da mit gewalt laege,
daz gaen in wer da pflaege
diu kuenginne von belgalgan,
und daz wildhelm der osterman
des hauptherre waere.
disiu seltsaen maere
ain varnder man da braht,
der werdeclich gedaht
in allen der geschiht;
als ez lag die riht,
beschied er si ze tuete:
< swaz diu cristenhait hat luete,
die hant sin ymmer ere,
ob ir dar nemt kere.>
er vragt ob da iht waere
liupolt der lobe baere
herzoge von österrich.
< ja!> sprachen gelich
alle die ez horten.
mit beschaidenn worten
wart er in da bewist.
er sprach:< her fuerste, geprist
iur nam ist erst in haidenschaft:
herzoge wildhelms iurs suns kraft
mit wirden hoch hat daz bewaert
an schimpf zu ernst mit dem swert,
swie ez erwerben scholt ie helt.
herre, auch ob ir welt
im ze kainen staten komen,
so frumt dar die kristen frumen.>
er saigt im wie ez ergangen was:
swaz er ie wirde an sich gelas,
des kund er in berihten
von allen sinn geschihten,
wan er ez gesehen het,
und daz gaylet
von spangen auch da waer.
liupoldes herzen swaer
wurden da entstricket.
bald wart geschicket
von im ain samnunge,
als iu sol hie min zunge
berihten kurtzlichen.
er kuntz den kuengen richen
diu uzerwelten maer.
die kristen ahtbaer
so vro nie wurden verte;
si sprachen:< got bescherte
uns den wunsch nie so eben.
got wir unser leben geben
da schueln willeclichen,
sit wir von allen richen
die haidenschaft da vinden:>
mit aiden sie binden
wurden do die raise,
gaen der grozen fraise
rusten si willeclichen sich:
sus brachens uf, gaen hymelrich
zogten si mit todes ger.
nu schult ir schier hoern wer
hie baider sit ze samen kan.
si zogten ueber den jordan
mit kraft, dar nach si wochen vier
zogten an die haiden zier,
die sich do gaen in rusten:
zu strit mit lusten
was ir wille des berait.
in wurden do diu maer gesait,
als si gelegen warn,
da von man si gebarn
sach nach strites gewonhait:
wie si heten sich berait
und wer da was, daz ich iu sage.
der strit sit wert vier tage
von kristen und von haiden,
als ich iuch wil beschaiden.
der ersten schar der kuenc pflac
melchinor von baldac,
bi den der baruk selber was
und der vogt von kleriphas
und der hohe itinorat,
der wunder ueber wunder hat
in manigem riche wilde:
daz ich banier, ir schilde
visiern alle scholte,
wer mir des dank wolte
sagen? da von ihs wil lan.
so manigen wunderlichen man
fuort der riche itinorat,
der kainr zungen hat,
dar zu luet ane haupt:
swer des niht gelaubt,
der lese mappam mundi!
halp ros halp man was im auch bi,
mit hundes haupten luete groz,
ir aller wer merr tail geschoz
was. er fuort auch risen.
daz wunder jenn und disen
seltsaen do duht:
diu welt nie beluht
so manigen wunderlichen man
bi ain ander als dar kan. -
der andern schar solt walten
der wol in eren alten
kund, kuenc welf von india,
der west wenic daz er da
solt wider sinen gesellen sin,
dem werden wildhelmen fin:
bi im der kuenc firmolis
solt sin und johenis,
der riche kuenc salatel;
auch was bin im der kuenc bel
von alexandria. -
der dritten schar was pfleger da
der kuenc von babyloni,
bi im der von jeschoni:
haltzbier von turkanas
auch bi in in der schar was. -
der vierden schar solt herre sin
von jerusalem kuenc koradin,
bi im der von gemelle,
sin bruoder, und der snelle
von mesopotami,
die uf maniger plani
herter stuerm pflagen. -
mit rate si do vragen
wurden wer der fuemften schar
mit pflege solt nemen war.
si rieten an den kuenc sar
von asya, daz der der schar
wielt und der von norgalais,
des rich auch hat in sim crais
die grosten richait diu ie wart:
als hie stat ain wingart,
sus stat daz lant dort balsamvol;
er hat auch manic riches hol,
daz uz man edel stain grebt:
des billich er sich ueberhebt
und sin werdiu ritterschaft. -
der sehsten schar pflac do mit kraft
der junge degen salaphat,
der sunderlich ain schar hat
selp fuemft siner bruoder,
den in irs hertzen muoder
stritlich begirde grient.
daz opfer rich in dient
ze baldac und ze jerusalem;
dennoch der brueder warn zwen,
der gelt an aim zolle lit.
weder vor noch sit
wart nie grozzer richait
an geshwistergit gelait.
ir warn sehs kuenge,
von den manige bruenge
zertrennet was in noeten:
mit strit die cristen toeten
habn si gepflegen me
denne sit oder e
von ungetauften ie geschach.
disiu sehs her man sach
von asya dem drittail.
des was von strit ir hertze gail.
nu hoeret wie von affrica
wurden geschart die haiden da!
der alt stam kuenc senebor
von cappadocia vor
scholt sin der sibenden schar
mit sinen suenen schanden bar.
der elter hiez barille:
zu cristenhait sin wille
stuont, daz vollebraht er sit.
des zwen sun riche wit
wielten in den richen da:
daz ain was von zyzya
aglyen vater;
ainn andern sun hater,
den rainsten der ie wart geborn.
daz hoh geslaeht uzerkorn
warn troynaer.
der aventuer maer
mich sin niht unbeschaiden liez:
thytoryzon er hiez,
der tytorels vater was,
der wunsch des grales an sich las
wirdeclich nach cristes e:
daz geslaeht ich fuerbaz me
ietzunt niht gezeln mac. -
der ahten schar herlichen pflac
der stark kuenc von basan;
ogs geslaehts er manigen man
het von wilder haidenschaft. -
der nuenden schar pflac da mit kraft
der kuenc von alanie
und der von grugganie,
bi den von ethyopia
der morn kuenc was uf der sla. -
der zehenden schar mit girden
pflac, der sich wol wirden
kund an hohen eren:
ich main den kuenc heren
jesebon von brizia,
bi dem daz rich ze frigia
was: mit manigem fuersten hoch
zu dem der karfunkel zoch
von arabel dem riche,
die da manic liche
stiften mit ir vraise. -
der ailften schar balaise
wielt mit kuenclicher art,
der nie strit entwerket wart,
der kuenc von der wilde.
ainr vrawen bilde
fuort er zu zymier,
mit dem kuenge vier
mit grozen kreften warn da.
der ainr was von troenna,
der ander was von ysgrimmen:
ir schar was als ain ymmen,
die in der wilde swarmt,
nieman si erbarmt.
der dritte was von argarmunt,
der auch mit kraft was do zestunt;
der vierde hiez bremasur,
der selbe duht sich so sur
daz im so ieman waer gelich.
mit grozen kreften si sich
zuo ain ander stricten:
sus si die schar schicten.
nu hoert von der zwelften schar,
die solt mit hurt triben dar
von zyzya kuenc agrant,
der solt sin des strites bant
mit fuenfzehen kuengen rich,
der aller rich er aigenlich
lech mit zepter schone.
fuemfzehen krone,
die alle mit her da warn:
ir grusenlich gebarn
moht man erschrecken.
die vrechen, muotes kecken
ich sunder iu wol nande,
nieman si hie erkande:
da von wil ich ez lazzen.
der aventuer strazzen
ich fuerbaz hie wil wisen.
die werden cristen prisen
wil ich nach siten ritterlich,
wie die auch do scharten sich.
du erster sach wirkel!
in dirr unmaygen zyrkel
wirkstu groezziu wunder
in luft, in wazzer, under
erd und ob der erden.
ach got, hilf diner werden
cristenhait uz aller not,
die hie durch dich in den tot
willeclichen gahen!
nu hoert ane vahen
ir rainen, so vil ich ir waiz,
die in kristenlichem craiz
fuersten sint erkennet.
mi sin iu der nennet
ain tail, als ich versinne mich,
und wie die hie scharten sich.
hey, was hohes lones wirt
ze tail dem der niht verbirt
den strit in gotes namen!
woelt ir die rede zamen,
so sage ich iu wer den vorstrit
haben solt, daz si sit
her haben braht uf disen tac:
des selben tuetsch zunge pflac
und pfligt auch noch, swa man ir gert
zu ritterschaft, ditz ist bewaert.
der hauptman was herzoge liupolt
von österrich, gotes solt
dar umm enpfahen wolt:
gern erz auch dolt
durch sinn hertzen lieben sun.
diu zunge tuetsch in vier schar drun
wart geschart, als ich iu sage,
uf strites sit an dem tage.
milt und er die ersten schar
der werde liupolt schanden bar
pflac mit hoher werdekait.
ich waen nu niht diu erde trait
so manigen lobes richen man
als wildhelm der osterman
hie ze samen braht,
doch man im niht gedaht
der vert, do si wart erhaben.
des muezz si ewikait dort laben
die sin ie gedahten
und ez auch vollebrahten!
nu dar, du werder herzoge
liupolt, er ist an dim gezoge?
ez sagt iu aventuer.
nu hoert wie der gehuer
sich hat da gesellet!
des wart von in gehellet
so vil der haiden.
nu hoert wem der beschaiden
enpfolhen hat sin banier!
diu selbe riche banier zier
was von drien stucken,
die man durch haiden drucken
sit sach mit hertem punder:
daz ober und daz under
stuecke was geroetet
nach pavamin, daz toetet
alle rote varwe;
daz drittail wiz begarwe
da durch was schon geblenket,
ain larikant gelenket
was daz selbe lachen,
daz wizz varwe swachen
kan mit ueber wizzen:
ditz in ain ander glizzen
sah man, so ez der luft ruort.
der tiurst helt ez fuort
der ainr ie in österrich
wart geborn an gelich,
der alt bilichdorffer,
dem sins herren swaer
jamer kunde stellen.
nu hoert von den gesellen
sagen die liupolt der helt
zuo im het da erwelt!
von nieman der herzoge rich
zu im het gesellet sich,
berhtolt der hiez, und fuersten vil,
die ich iu hie nennen wil:
der ertzbyschof von tranthasi
und der fuerst von blasi,
von monster der byschof auch da was
und der von leon, als ich las
in der warhait schrift,
von batanie in die selben trift
hort und manic fuerst hoch.
der bayer herre auch an in zoch,
des ich in do erbunde,
wan ez do zestunde
pflac des ez auch pfliget noch,
unfuoge und raubes underzoch
ez sich, als ez geschriben stat:
mich etlicher liht hat
dester unwerder, doch laz ich niht
ich sage der aventuer geschiht,
so ich allerwaerst mac.
ach, wie mit grozen eren pflac
der herzoge sins gewaltes!
des pflag er zwivaltes
me denne er ie gepflac.
marx der kuenc von ungern lac
auch in sinem tail,
der fuersten ane mail
in gotes namen fuort vil.
zwair werden graven ich wil
niht alhie vergezzen,
die dar in vart gemezzen
mit ritterscheft auch heten wol,
von huenburch und von tierol.
die dienstherren von österrich
ich niht hie zel sunderlich,
ich naem daz ich die moeht gezeln
die ich zuo der warheit weln
muoz in dem getiht.
ich trib ez gern die riht,
so kumt ez ane minen danc:
swa diu rede ist zelanc,
da wirt si verdrozzen.
nu hoert mit wem beslozzen
diu ander schar der tuetschen was,
fuer reht warhait ich ez las:
der edeln swaben herre,
nahen und verre
kund er wol gewirden sich,
von swaben hertzoge fridrich,
kayser fridriches barn,
der auch was aldar gevarn:
nach gotes reht stuont sin gedanc,
in ainem wazzer er ertranc
uf der selben vert.
got den gewalt beschert
sim sun, hertzoge fridrich,
den da die fuersten alle gelich
zu kaysers wirden welten:
der selben ungezelten
fuersten er nach kaysers reht
schone pflac, sit sin geslaeht
in hoher ern sitz erwarp:
doch dirre sit zu ackers starp.
nu hoeret wen der herzoge
hie fuort in siner schar gezoge!
nach kayserlichen rehten
er hie da wolt vehten.
nu hoert wem des riches van
ward enpfolhen! ich kan
in iu hie wol visiern,
nach kaysers reht ziern.
ez sol niht sin der adelar,
ain lachen rich sne wiz gevar,
da durch ain swartz kruetz gat,
nach dem gebilt dar an uns hat
got mit marter sin erlost,
des helf und des trost
kom uns zestatten allen.
nu lazt iu gevallen
den der den vann fuort!
in laster nie beruort:
von rotenburch grave tolrr,
von der eren solrr
wart er nie gestozzen.
kainn swab genozzen
ich laider ietz zu im mac:
ritters muot mit milt er pflac.
noch ist er unbekennet,
sin geslaeht man nennet
von hohenberch, von hayerloch
der werde grave albreht hat ez doch
von im billich geerbet.
kainn tiurrn swab ersterbet
hat swert bi sinen ziten:
des ist in richen witen
sin werder nam gebluemet,
da von min zunge in ruemet.
wolt iuch der rede niht betragen,
so nenn ich iu die pflagen
nach ern des gewaltes
zu strite manicvaltes.
swaz da pfaffen, fuersten was,
die nenne ich iu, als ich ez las.
von kostentz byschof hainrich
und der von basel het auch sich
behert und beknapt;
auch was bi in der apt
von sant gallen berhtolt,
der auch in gotes namen dolt
swaz ze liden im do geschach;
von kur der byschof auch dar brach,
der nam do grozen schaden;
der markgrave von baden
was da mit grozen eren;
von tuewingen man cheren
sach auch ritterlichen dar;
ain grave kalwe schanden bar
was da und der von nyffen.
ich mac si niht begriffen
alle hie besunder.
zwen noch hie under
sach man nach eren ringen,
den graven von ötingen
und ainen dilingaere.
diz sint die swabe ahtbaere
alle die bi im waren:
min nieman schol hie varn.
daz geslaeht sit veraendert ist,
daz ich niht waiz nu ze frist
wol ieglichs nach komen sin.
nu hoert von den lantherren min,
den uzerwelten franchen,
wie ritterlichen die wanchen
man sach in die selben schar!
der hohe byschof schanden bar
billich hat von mir den ruom:
durch sin riches herzogen tuom
er riht mit stole und mit dem swert.
von wirtzburch ie ern gert
der hohgefriten fuersten stift,
des wirt im lob von mir geschift,
gebluemet an der wirde zain.
daz bystum ie was ane main:
daz ez auch hie bewaert
in gotes ere mit swert.
ir suelt mir vertragen
daz ich ze lange sagen
bon im muoz; ez ist billich
daz ich si wirde, sit daz ich
von wirtzburch geborn bin:
het ich stunde und sin,
ich woelt ez baz floriern
und auch die werden ziern
dienstmanne die ez hat.
diu aventuer mich niht laat
ietzunt tihten des ich ger,
doch wil ich sagen wer
fuort sin banier,
rot und wiz mit stucken vier
mit kost rich gevarwet:
uz smitten rich gegarwet
rot zaegel warn,
die mit tolden claren
haften an der wizzen,
wizze zaegel glizzen
sach man an der roet,
spangen wol geloet
huoben sus die vasen,
dar under uf gruenen wasen
ist maniger ritterlich gelegen.
ich sage wer ir solt pflegen:
der ritters tat und ern werch
minnt ie! von hohenberch
der selb werde marschalk hiez,
der in noeten nie geliez
den stift, da von in ere
diu aventuer ir kere
fuerbaz wil aber triben.
bi dem byschof bliben
man die werden franken sach,
als diu schrift mir verjach,
hie brunecke und hohenloch,
werthain, rienek, der byschof hoch
von babenberch der gert,
und auch der gehert
langrave von düringen,
des lob in eren clingen
sol allen guoten lueten:
soelt ich sin wirde trueten
nach hohen eren loebelich,
die er begangen hat, ich
bedorft kunst maister werch!
der milt grave von henneberch
was da, und den ich vor billich
genennet het, der ie sich
flizt guoter dinge:
der stift ist von urspringe
gewesen ie der besten ain
den die sunne ueber schain.
von fult ain apt gefuerstet
hat manhait getuerstet
nach gotes reht mit eren ie,
er was auch ritterlichen hie
mit manigem werdlichen man:
der grave von zigenhagen chan
dar mit im, und wilnawe,
liebsberg, runkel, in schawe
rich man sach von valckenstain,
von hanawe, die der fuerste rain
von fult mit im fuort,
den schande nie beruort.
ditz tail het sich verstricket,
geselleclich geschicket
zu dem hohen fuersten
von wirtzburch, der huersten
kund von in alle schande.
ditz her von sinem lande
er mit im fuort ueber mer.
mit in nam er sin ker
in schar des kaysers, als ich las,
der do herzoge ze swaben was.
nu lazzet si mit ern varn!
ich muoz mit hohen eren scharn
den richen kuenc von engellant,
zu dem vil tuescher was gewant,
wan engellander wellent sin
alle tuetsch: daz tet auch schin
der milt kuenc richart,
der die goetlichen vart
maz mit grozzer richait dar.
vil kuenge het er in siner schar,
und fuersten den gelichten wol,
der nam ich niht verswigen sol.
swer ie nach hoher wirde ranc
mit ende und mit anevanc,
enpfienge der niht riches lob,
so waern alle maister grob
die getihtes pflegen:
ditz lazz ich underwegen
und sage wie sich berait
nach kuenclicher werdekait
richart der kuenc von engellant.
fuer war tet mir diu schrift bekant
daz bi im waer der kuenc hoch
von tennemark, mit dem zoch
in die schar von sweden:
den kuenc man auch sach pfeden
an in und den von norwaegen.
nu hoert wen man sach pflegen
des vann rich von engellant,
des velt in rubin roete brant,
von aim triande geroetet;
uf den schaft geloetet
was ain guldin engel;
von siden riche swengel
sah man da dem banier bi;
silber wizzer lewen dri
da durch gestrecket warn
enbellen, die gebarn
sach man mit zorn unnuetz:
mit wider sehendem antluetz
zanten si nach grimme,
doch hort nieman ir stimme.
daz riche banier tiur
fuort der gehiur
werde herzoge von aste,
swie daz er was des riches gast.
nu hoern wer me waere
in der schar ahbaere!
tuetscher zunge kempf
uz werdez lob ich stempf
in stahels hert: ez wart nie murg.
hie marcgrave von brandenburg!
ich prise dich durch die getat
die sit begangen hat
din werder nachkum
woldickin der frum,
der fuerstlicher getaet pfliget,
der wird im nieman angesiget.
auch pris ich hie billichen
den werden fuersten richen
der hie was mit eren tat
und ritterlich in strit begat,
daz ich in wirden billich sol;
er nam den werden gotes zol
dick hie mit eren.
nu hoert wie frilich keren
man sach den werden fuersten dar,
von sahsen aller schanden bar
den herzogen heren!
auch sach man zu in keren
die werden brunswigaere
herzoge ahtbaere
von luneburch, von tandernas,
bi in vil fuersten und graven was,
der ich hie niht mac gezeln:
diu aventuer mich hiez uzweln
nach der geschrift warhait
die werden die ich han gesait;
doch nenne ich ir noch mere,
diu aventuer ir kere
fuerbaz tribe gern.
nu hoert! des lobes stern
der vierden schar scholt pflegen,
der uzerwelte degen
johan der herzoge von brabant.
diu schrift fuer war taet mir bekant
daz bi im was der grave rich
von flandern, der wol wirden sich
kunde nach hohen eren.
von hollant dar keren
sach man den graven wildekin;
bi in solt auch mit helfe sin
von hangaeu, von gelre,
bi in der eren kelre,
des frides grave von luetzelburck,
der an ern nie wart murck:
daz hant sin erben hie bewaert.
swez sin nach triwen ern gert
und daz nach gotes willen tuot,
dem git er ere und guot,
dar zu ymmer wernden hort:
des hat sin erbe dicke bekort,
des rehtes kaiser hainrich.
bi unsern ziten sin gelich
ist erkennet nieman:
dis er ist in geerbet an
von allem sim geslaeht,
der sin stuont ie nach reht.
nu sagen aber fuerbaz!
der grave von guelch schanden laz
auch bi in was mit gunst,
do was auch mit vernunst
der grave von der mark,
von dem berge, und der stark
grave wert von clefen
mit maniger starken glefen.
der lantgrave von hessen was
auch da mit richait, als ich las;
zu koeln diu guot stat,
diu ze hauptman da hat
den graven von sarbrucken;
zu den sach man auch rucken
von liningen den werden,
von zwaienbruck an gefaer den
ruhen graven wilde;
von spanhain auch der zilde,
von sein, von katzenellenbogen.
zu in sach man auch dar zogen
an muot ainn degen uz genomen:
der grave von nazzawe, des nach komen
sit ain roemscher kuenc wart
und auch nach kuenclicher art
ain ritterliches ende nam:
von dem der wolgeborn kam,
der gert grave ruoprecht,
der auch ritterliches reht
an sin ende fuort,
schande in nie beruort.
daz ich nu langer sin geslaeht
bruofte hie, so taet ich reht,
so han ich niht stunde:
gluecks und ern ich gunde
in allen. nu hoert sagen me!
von ysenburck, von waldecke
auch warn da und herren vil,
der ich mag noch enwil
aller niht hie genennen.
nu hoert fuerbaz stemmen
der aventuer pris!
der hohe kuenc wis,
kempf kristentuomes,
des hat francrich me ruomes
denne iender rich uf erden,
den selben kuenc werden
von francrich ich bringe fuer.
der pflac der fuemften schar nach kuer
der fuersten waelscher lande:
hie sold, ob ichs erkande,
gevisiert werden noch vier schar
nach rehter visiment par
von untuetscher zunge werlich.
hie zuo nu grif ich:
dar zuo nu wuenschet hailes.
ich wil des ane mailes
schar uz ruesten von erst,
der under waelschem ist der herst.
nu dar, nu dar ir franzoyser!
ruestet iuch! iwer kuenc ahbaer
iuch fuort in enge ricke:
got und wibes plicke
sueln iu des dancken.
nu hoert wen man wanken
ritterlich sach in die schar!
ich zel iu kuenge schanden bar
zwen, die bi im warn,
den jungen und den claren
kuenc von arragonien
und den von katalonien.
fuersten, pfaffen vil da was,
von metze ein byschof, als ich las,
von kamera, von paris
und der byschof von ris,
von dolet und von orense,
mit den die von orlense,
von luht der byschof
auch da was. der wirde hof
ziert da manic provenzal:
ich nant ir manigen in der zal,
dem ichsn von schulden guende wol:
nieman ich hie nennen sol
denne die da warn nach der schrift.
ob ich in des getihtes trift,
der hinden solt stan, setz fuer,
nieman mich dest unwiser spuer!
diu buoch der warhait sagent so.
nu hoert wer mit hurte do
bi im samiliert!
ez tet der ie wol ziert
ritter schar und eren tat,
des vorvar begangen hat
manige ere mit wirde hus,
daz was der milt artus,
des nachkomen von britanie ist;
der werde grave da ze frist
auch braht ensche viner dar.
von francrich des kuenges schar
proventzer sich niht dorften schamen.
den graven wert von namen
sach man da ane var;
auch was der grave von bar
da und der von sentpo
durch gotes kint, und haiden dro
ahten si do claine;
von saphye der raine,
von munppelgart, von schamunt
ir werden lande iu machen kunt.
wer der franzoyser vanne
fuort, des soltu mich ermanne
die ie minnten ritters tat:
von artaiz er den namen hat,
der gêrt grave gebert:
der kuenc an in mit bet gert
daz er sin vaenr waere.
ahy, was satel laere
von in wart gemachet!
ain helles auge swachet,
saehz den vann des er wielt,
dar under ritterlich er hielt:
der stern rich von golde
was aller ain crisolde,
der in des riches vanen lac;
der van saphyr varwe pflac,
da mit er was gevaerwet;
in haidenschaft manz gaerwet,
daz selbe lachen kostrich,
dar in gestraewet was gelich
manic guldin lylye:
ich waen, nie gaen marsylie
also richs clainoede kan
als der franzoyser van.
nu lazzen wir si halten!
fuerbaz wir sueln schalten
der aventuer wagen:
der sol min sinne tragen
snellich, wie diu sehst schar
wart geparriert dar
von der ern grimme,
der mit grozzem grimme
durch siner basen sun dar kam,
den hohen kuenc lobesam
gaylet von spangen.
des sah man umm in drangen
vil der spanial:
bi im, die da ze mal
der sehsten schar wielten.
ir triwe si do behielten
an dem von burgundia;
der herzoge hauptman was da
der schar und von yspani.
die graven von kampani,
gobert und thyebalt,
die bruder zwen, auch gezalt
siner schar da warn.
von claramunt den clarn
sach man walten der banier,
in bellen richer striche vier
crisolten var und silber wiz,
dar in hat maisterlich fliz
in porten wiz gestrecket
ain lewen rich, den decket
aller varwe beste,
er gap swartz gleste.
ain tier daz haizt nobilet,
daz die selben hut an het,
ez swertzt alle swertz,
sin augen als ain kertz
brinnent, die der lewe auch truoge,
den der wint uf huobe:
der lewe was gekroenet,
mit golde rich geschoenet
warn cla und zen.
wie vil ich nach der richait sen
mich in minen sinnen,
so kan ich ir niht gewinnen.
doch wil ich ymmer richen muot
nemen fuer zergaenclich guot,
diz lerent mich die wisen.
nu hoeret fuerbaz prisen
die herren in der selben schar!
der grave schalon schanden bar
sach man sich zuo in spitzen,
und ainen der an witzen
erkant was ie zum besten,
den hohen herren vesten
galther von avenis,
der do in gotes dienste pris
ritterlich mit swert erwarp:
groz was sin schad, auch in erstarp
da me denne ahtzic ritter,
die in strit bitter
ende namen mit gelust:
daz ergie mit ritterlicher tyust.
anderr herren was da vil,
der ich niht nenne, wan ich wil
die sibenden schar iuch wisen.
der pflag mit hohen prisen
der kuenc hohe von zyper:
der herzoge von lyper
und der von kakummer lant,
ithers kuenne, die gewant
heten zu ain ander sich,
manic slag und stich
wart da von in enpfangen.
bi in sach man drangen
von lumpardi manigen man,
dar zuo manigen tuschgan:
der marcgrave von monpherrer
braht si dar, wan er
scholt sin ir hauptman.
von zyzylie auch der kan
vil herren und therlabur,
von kalaver: als ain mur
was ir schar gevestet,
ieglicher engestet
sich hêt gaen gewalt:
der si nu alle zalt
mit namen, daz wuerd arbait.
ir van hohe und brait
ob in allen swebt:
ain juncvrawe, als si lebt,
stuont mit ainr krone
in dem vanne schone,
mit armen hoch die kron si huop,
von golde manic richer schuop
wielten irs gewandes.
der van was von ir landes
gewest, des kuenges clarit,
der in verlos uf ainem strit:
mit ritterlicher tat
der kuenc von zyper hat
erworben in in haidenschaft.
auch mit ritterlicher kraft
in fuort der marcgrave von pherrer,
der was biderb man ie: swer
ietzunt marcgrave do si,
wont dem niht eren bi,
der troest sich niht der geschiht,
hat er selb eren niht.
nu her! lat iuch uz ruesten
den der mit muotes luesten
gotes kempf ie was!
da was, als ich fuer war las,
ain cristen kuenc ze jerusalem,
swie nu hat diu kristenhait die lem
daz der kuenc heiden ist:
altissime, du herre crist,
daz wandels du wol, swenne du wilt,
din wunder nihts bevilt.
sit da e ain kristen ist
gewesen kuenc, die genist
gib wider, herre, schier!
nu hoeret von dem kuenge zier
von jerusalem, als ich e sprach,
den man cristenlichen sach
pflegen da der ahten schar.
hurta, wie manic haiden bar
von im lebens wart getan!
bi im was der werde man,
der printz von der moraygen
und der von ult, die schraygen
mahten sid in haidenschaft.
da was mit kuenclicher kraft
bi in der kuenc von ruessen:
si duht ir wider huessen
waer nieman da gemaezze.
auch was bi im der raezze
hoch gelobt frie
berlin von bulgarie.
von jerusalem des vanne pflac
der grave fri von myntisach,
der werde schanden laer.
der van was ahtbaer:
daz velt was wizzer varwe,
von triande ein sarwe,
daz ist ain also riches tuoch
wizzer varwe daz ain buoch
ez kum iu volle lobt;
taet ichs, man spraech ich tobt
mit luege vraislichen.
solt ich von sinen richen
hohen kosten sagen,
man saehe den verzagen
dem hohe kost unkunt ist.
ain figur als ist:
daz here fronecruetz rich,
daz gie dar durch, und soelt ich
visiern ez nach werde,
so waen ich uf der erde
moeht wesen kum so guot:
da got menschlich an sin bluot
goz fuer alle suendaer,
des selben crueces ahtbaer
in gens cruetz was gemaht.
des vanen cruetz rot bestraht
was ueber daz clainoede.
von rubinen diu roete
was gemaht daz mertail,
dar inne lac, do unser hail
menschlich an erstarp:
ewig hail und do erwarp
sin gnaedelichiu milt.
wem moht vor dem schilt
arges iht geschehen,
den man kunde sehen
in der cristenhait vanne?
ach, wie ritterlich in banne
sach man si gaen den haiden!
der sick schuof daz schaiden
den cristen kom zum besten.
die aht schar sich vesten
nach gotes reht man da sach:
sus girlich diu schar uf brach.
wundrer aller wunder!
waz din gewalt besunder
hat gewuerket loeblich!
soelt ueber uns din gerich
rehtes me denne gnaden pflegen,
so muest wir uns erwegen
seln und libes:
sus, herre got, hie schribes
den cristen uf daz best!
diu haidenschaft wol west
daz si da muost vehten:
des wart da nach ir rehten
der got vil gebetet an.
nu het man zwen wartman
gesant von ietwederm her,
die man da baide sach mit wer
von ain ander riten,
doch warn ir kursiten
baidenthalben bluotvar:
sus ietwederr in sin schar
kert durch ain wider sagen.
ez waer uebel daz erslagen
ir dewederr waere;
die zwen helde ahtbaere
so flucks ain ander ranten an.
wie ez sich huop und wie ez kan,
daz sait ich iu, het ich die zit;
doch ir ritterlicher strit
nach glueck wart verendet.
schier si besendet
wurden von den kuengen hoch.
von zyzya, von marroch
vragten irn wartman
wie ez waer umm daz her getan,
oder ob si iht verre laegen
und waz si maht pflaegen.
daz tet er aigenlichen kunt;
er sprach:< iu liuget niht min munt,
ir habt aeht an ainn;
welt ir si vintlich mainn,
so sint si allesamt iur.>
sus gab er in muetlich stiur.
der cristen wartman was auch da
gevragt von den herren sa
wie er si woelte troesten.
er sprach:< ez sint die boesten
zagen die ich ie gesach:
ich schuof daz alls her uf brach,
mit mins ains libe,
und waerns alle wibe,
si moehten bloeder niht gesin.
ich nim ez uf die triwe min,
wir nemen in lib und guot.
unser her hat ritters muot,
zaghait uns fliuhet.
swer hie den tot schiuhet,
der dunkt mich ain tor:
wir schueln in hymels kor
gerner wesen denne hie.
got gelie die sinen nie,
daz wizzt sicherlichen.>
nu wart diu naht dar slichen
uz des tages glaste:
des gund ich manigem gaste
durch ruowe, und daz er berait
sich zuo strites arbait
baz denne er het vor getan.
zu got sich do manic man
ruste in der naht.
der kristen schar was aht,
der haiden zwelf waren.
nu wart man schier den claren
tag stern kiesen,
diu naht wart verliesen
von des tages kraft ir sic,
an dem manic jamers plic
von todes pin ergienc.
maenclich so enpfienc
von dem priester gotes lichnamen,
manic wilder muot sich zamen
wart mit grozer andaht:
sus wart diu morgen zit fuerbraht,
nach gotes e gerainet;
swer da den andern mainet,
der wart sich zuotz im halten;
durch got si muotes walten
warn zuehticlichen.
nu hoert von dem richen
haiden, wes si pflagen!
mit kreften groz die lagen
stille auch uf die selben zit:
si heten daz gevilde wit
alles ueber spraitet;
ir maht diu was gebraitet
taeglich von tage ze tagen,
wan si erst horten sagen
daz der strit unwendic was;
des was auch erde und gras
von in da gar behurt,
da von ir luetzel trurt.
swelch werder man nach siner e
lebt reht, und sol dem we
geschehen, daz ist wunderlich,
ob er niht baz verstet sich,
und west er bezzers leben,
daz er unrehtem geben
wolt gern urlaup.
doch ist maniger also taup,
der daz reht verstat,
daz er doch niht enlat
er tribe unreht fuor.
ich wolt in ainem muor
der selb wuerde ertrenket
min zunge ez uf die lenket
den niht bezzers kunt ist:
westen si daz jhesus crist
ist aller sache urhap
und an des lebens ende ain lap
der sel, ain werndes suezzen,
nach sinen gnaden buezzen
sach man manigen haiden
der wis ist und beschaiden.
lat vliezzen in iwer sinne
gelauben, gotlich minne!
des pflegent niht von den ich iu
ietz wil sagen, doch ir kniu
wurden dick gelenket.
in ain gezelt gehenket
wart mahmetes hailikait,
uf die erden sich do sprait
manic haiden mit gebet,
ain tail an rieffen mahmet,
vil anderr got si pflagen auch,
der best under in dueht mich ain gauch,
swie helflich sies ersehen han.
do ditz gebet wart getan,
zu herberge si do kerten.
nu wie die ungerten
sich rusten gaen den kristen
mit kreften und mit listen!
vrau aventuer, ir habt mich
zelange enthalten, so daz ich
des tiursten han vergezzen
der ertrich hat besezzen,
ich main wildhelmen den fuersten,
der wol mit getuersten
not kund durch êr liden.
auch sach mans nie vermiden
bi im den kuenc von spangen.
ez kam ab den muntangen
wart luet, die zu aller zit
da lagen, die kunten den strit
von osterrich dem jungen.
snellich ward ersprungen
von knappen stolz gemaiten,
die rusten und beraiten
gewapent oersh und man.
von osterrich sprach:< got mir gan
geluecks und ern, daz kenne ich!>
da mit der fuerste maenglich sich
ruesten hiez zu todes vart.
ditz wist niht der kuesche zart,
diu minnecliche aglye,
diu was niht da by;
von dannen wol dri rast
was si, des wart mit last
irs hertzen sin versniten,
do si hort daz si striten,
als iu hie nach wirt kunt getan.
von spangen und den osterman
so girlich man sich ruesten sach
daz ez zagen hertzen brach.
wes baitent nu die haiden,
sit nieman kan geschaiden
den strit denne des todes bant?
der haiden her wart do durch rant
von den her schriern.
si hiezen die ahtbaern
wappenn oersh und lip:
ditz geschach als umm ain wip.
diu groesten dinc diu wurden ie,
durch si geschehent, merket wie!
wip vraewent kuenge, fuersten hoch.
saget wer die welt von kind ie zoch?
wer schol die koere fuellen wider,
sit lucifer geviel? ie sider
sint wip muoter des gewesen.
ane rainiu wip nieman genesen
schol, wer tugent ie gewan.
nieman gehaizen mag ain man
denne der ir ere truetet
und alle die rede vernuetet
diu von in arges hillet.
wiphait zorn stillet,
auch fuegt si hazzen ane ir schult;
wiplicher wandel minnt gedult:
kain rehtiu vraeude ist ane wip.
sit daz ir zucker suezzer lip
mich gebar und alle man
an ain, da von ich niht kan
wizzen wes sich der versiht
der in arges sprichet iht:
si sint uns irdisch engel hie.
nu vahe ich an da ich e lie
die haiden sich beraiten
gaen strites arbaiten.
nu hoert mit kurtzen worten!
do sus ze allen orten
getuefet wart, als ich e sprach,
den kuengen hoch man tragen sach
dar matraise rich,
dar uf si sich gelich
wappen kostlich wolten.
do si sich wappen solten,
do wart dem richen kuenge hoch
melchinor von marroch
gedient von fuemf kuengen wert;
swaz er wapens do begert,
daz wart von in behendet:
si waern drumm gepfendet
an lehen, heten sis niht braht,
swie erz wolt und erdaht.
so ieder man sich gast
uf den andern vast,
wie er daz best braht,
so daz man sin gedaht
vor andern sinen genozzen.
daz ich nu von der grozzen
richait sagt zelange
die uf der selben plange
begangen wart von kuengen vil,
die richait laz ich, wan ich wil
die riht jagen, swa ich mag.
wie sich der von baldag
berait und der von ithinorat
und senebor, der wisen rat
gap zu dem strit da,
wie richlich den von zyzya
wappenten kuenge aeht,
kum ich gesagen maeht
daz in ainr wochen.
die kristen uf gebrochen
warn und zogten zuo,
sam taten hie die haiden nu.
man sach da manigen wartman
zwischen den scharn her und dan
rennen durch beschawen:
wart kainr da verhawen,
daz wirt von mir hie verswigen.
sus baidiu her ze samen sigen.
du an begin ân ende!
sich an! hie daz ellende
gesuocht habn die getauften.
gip dinen sur gekauften
den sig, und die hie schaiden
von leben, den uz laiden
hilf dort mit vraeuden ymmer
und gela si nymmer!
nu dar! ez mac niht langer sich
verziehen: ungern waer ich
zwischen den vintlichen scharn.
herhorn, busunen, karn
von haiden wart erschellet vil,
uz ietwederr schar manc spil
hort man snurren, krachen,
schalmyen, tambur; lachen
der banier hort man dozzen;
sliezzen und stozzen
diu schar wart mit spitzen;
diu swert man sach do glitzen
und manic zymier rich.
ahy, wie ritterlich
maniger daz haupt regt,
daz sich dar uf wegt
kostlich zymier, vogel, tier!
la suesen! wie diu banier
da flugen ob den helmen!
die vogel von den melmen
sich muosten fliegens mazzen.
der spitz was gelazzen
von österrich liupolden,
da von sin helfer wolden
sich nieman lan erschrecken:
sin banier wart sich stecken
an des schar von marroch.
hurta, wie der fuerste hoch
die ungetauften kerte,
daz manigen vallen lerte!
da wurden enge gazzen,
des wart von bluote nazzen
daz velt und die kursiten:
ir maenliches striten
kain zage moeht gesehen han.
bluotvarwe swert in manigen man
wurden do gestecket,
durch stahel rinc gerecket
slauften manigen waehsen spitz,
daz in lip nam den bitz
der da stifte liche.
diu punder hurtecliche
heten sich verrigelt.
des wart da versigelt
mit todes mal das leben:
sus si ain ander geben
wurden daz daz leben floch.
des kuenges schar von marroch
wart da ser swachen:
reht als in duerren spachen
brast der wilde donrslac,
sus des kuenges schar sich wac
in den strit mit hurte.
von indya der murte
alles daz er an kan.
het ez ieman baz getan
denne er, daz waer im lait gewesen:
er lie nieman genesen,
swenn er gewan ueber hant;
manic sel wart gesant
von im in gotes paradys.
herzoge liupolt der fuerste wis
hurteclich im wider rait:
ahy, wie ritterlich er strait!
von im der riche ithinorat
lag tot mit werlicher tat,
und der vogt von cleriphas;
in siner schar erslagen was
maniger den ich niht enmac
gezeln, der do toter lac.
nu hebt sich aber todes pin!
reht als der edel pilgrin
stozt under wilde starn,
sus kom in den strit gevarn
des riches van von swaben,
die da mit punder gaben
slege daz bluot uz helme wiel:
reht als der sturmwint dem kiel
rucket die wellen,
sus sach man da die snellen
drucken durch die hufen.
ahy, wie prislich ufen
grave tolr wart sin er!
den van nach wiser ler
wart von im behalten.
die ungetauften schalten,
mit hurte kraft si wurden
ir slege swaer buerden
mit todes last gaben:
von den werden swaben
wart ritterlich gevohten,
in wapen si wol mohten
wern, des sint si gewon.
nu koim der kuenc von babylon
gevarn als er wuete:
im was sin gemuete
als ain ber limmic,
er was dar umm grimmic
daz man den vor strit im niht lie.
er sprach:< ich han doch hie
me luete wert denn ir dehain,
und waer ich joch hie altersain,
man schoelt mich baz gewirdet han;
man darf mir niht zader lan
von tot, mulle und quetzschuern.>
sus er mit der ungehuern
fraise in die swaben brach:
reht als uf ain schindel dach
sleht ain ungehuerr hagel,
und stahel maissel, spitzic nagel
geslagen wirt durch hert vlins,
sus gab sin swert so surn zins
den unervorhten swaben wert:
ritterliche da ir swert
der arme kraft da clancte
durch wapen, daz ez lancte
die sel von dem libe.
nu dar, vrau saelden schibe,
ir baitet gar ze lange!
hie uf dirre plange
ze vil geschehen ist ane den helt,
des wirde nie wart volle zelt.
wildhelm und dem von spangen
wart da von den montangen
gekuendet wie der strit lac.
wie durch vinster wolken tac
entrennt der naeht kreft,
sus mit ir ritterscheft
kamen si gevarn in:
parcifal der anschavin
nie schar durch brach so hurteclich
als hie der junge von österrich.
hurta, wie daz oersh zenefort
die schar entrant hie und dort
und sin nachvolgaer!
ahy, was satel laer
der junge fuerste frumt!
sus er die schar zerdrumt,
si rumten in gedrenge;
er wite do er vant enge:
von kuenne in daz an gerbet was.
seht, als diu sunne durch daz glas
bricht mit ir glastes blicke,
sus drang er durch der vinde rick,
biz er des vaters banier sach.
wafen ymmer! owe ach!
von siner schar kuenc welf lac tot
von indya, der sich ie bot
zu sinem dienst getriweclich.
wildhelm der fuort die zymier rich
die er erwarp ze kandia,
da von erkant er in niht da:
er het die schar sin vermiten.
er und der kuenc von spangen striten
so ritterlich, daz man wol
si nach tode prisen sol.
daz banier wapen osterrich
dem jungen fuersten werdeclich
ain zaichen was siner schar.
liupolt mit swerten bluot var
sich riht da gaen sinem barn:
hurta, was von irm durchvarn
entrennet wart blech, nagels niet!
maniger sich von leben schiet.
da viel oersch und man:
von bluot wart der gruen plan
geroetet, aber swer besaz,
des kursit wart von bluot naz.
der kuenc von babyloni
und hector von jeskoni
die wurden umm gekert:
nie me si ueber hert
wurden nach strites gelust.
reht als ain wildes wolken brust
brast in gebirge hol,
sus gruesenlich sin hant gab zol,
swenne er den hufen durch brach.
den vater er bekuemmert sach,
der clar und der junge:
reht als ain ertbidemunge
vellet tuern, muren,
sus valten si die suren
ungetauften sarracin.
der swaben craft wart alrerst schin
gaen schar geruoweter, diu da kam:
der kuenc von jerusalem fuor sam
ain lewe der junge hat verlorn,
im was uf den von marroch zorn,
daz er da nach drien scharn
erst scholt zu strit varn.
er sprach:< ich lie doch nie genesen
cristen man, des solt ich wesen
billich ain vorvehter.
auch muoz mir ymmer swaer
sin daz ich ain cristen namt
nach mir, des sich min rich schamt:
ich was doch ie der cristen schur,
daz muoz in mit tode sur
alhie bewaert werden.>
ich waen daz uf der erden
ie so hert wuerde ain strit
als von in wart ze baider sit:
selb zwelft kuenge er si an kan,
er riht sich gaen des riches van,
des der von rotenburch da pflac.
ach got, was toter da gelac!
der sachar warp crefteclich.
nu was wildhelm von österrich
komen zu dem vater sin.
ir baider banier man erst in
bresten sach, da volget mit
swert, kobertier, bluotvar kursit.
ahy, wie man die degen
sach in bluotes regen
durch die vinde waten!
auch ez die swabe taten
brislich, die geherten:
daz bluot uz libe si rerten
durch stahel, den si mahten murk.
hurta, wie man von wirtzburch
den gerten fuersten vehten sach!
mit den sinen er durchbrach
die haiden, als daz weter tuot
vlinsik herten walt fluot:
man hort die banier snurren,
oersh und man da kurren,
die der tot so grimt.
sus mit strit limt
der apt hoch von fulde:
der haidenschaft unhulde
von im do wart bewiset,
der dick ist hoch gepriset
durch sins adels milt,
der vaht da under schilt
des lewen. da von dueringen
den lantgraven man dringen
durch vinde sach mit eren werk;
von brandenburch, von babenberch,
von sahsen und von brunswic -
diu abentur zuo mir:< swic!>
spricht,< du wild ez lengen!> -
gern wolt ich fuer bringen:
die ie nach eren stalten
und sich in wirde halten,
billich den sol mans danken.
ahy, wie die werden franken
vahten mit girden:
des sol man billich wirden
den fuersten und sin dienstman.
die swaben ich ueber loben kan
nymmer nach ir reht:
alrerst sich daz geveht
hebt mit jamers schaden.
von kostentz, von baden,
von basel und von spire
die fuersten kainr vire
pflagen in den stunden:
si gaben verch wunden,
daz man sach toden vallen.
der apt von sant gallen
und der tuewingaer,
die stiften jamer swaer
mit geladen barn.
auch man den selben varn
sach durch stahel ringe
von kalwe, von ötinge:
ich mac si sehstail niht gezeln.
doch wolt ich ir ain tail uz weln:
het ich zit und stunde,
den werden ich ie gunde,
hochgebluemtes lobes.
auch enruoch ich obes
dem boesen niht ze tail wirt:
billich si alles hail verbirt
uf erden und in hymelrich.
hie mit so grif ich
hin wider an die swabe wert,
der kainr anders da begert
denne wirdecliches ruomes.
des wart cristentuomes
van uf gerecket:
diu wal lac da bedecket
mertail mit ungetauften.
swab und francken slauften
sich erst in daz gemenge.
alrerst kam in die enge
zwuo unvermuet haiden schar,
die machten manigen lebens bar,
so grimmic was ir zukunft.
als ain wilder hirs uz brunft,
sus kam gevarn in den strit
kuenc sar von asya, der sit
lag tot von den rinherren:
er braht von landen verren
maniger hande luete dar.
mit im anrant der auch der schar
ainr mit hoher wirde pflac:
an im me hoher wirde lac
denne ie gelac an sim genoz.
sehs brueder sin mit her groz
er kostlich zu dem strit bat:
ez was der riche salaphat,
er rait ain tier, hiez zephalus,
daz was sin oersh; mit craft alsus
kamen si die kristen an.
ahy, was toten uf den plan
von in wart gemachet!
manic stahel hert da krachet
von stoezzen und von slegen.
alrerst begunden regen
sich die werden cristen:
layen und antisten,
kuenge, fuersten, graven wert,
dienstherren, dienstman, kainr gert
wuerken laster masen werch.
do vaht der milt von hennenberch
wol und von brunecke:
der berner noch her ecke
waer kum da gesezzen,
so si die hurte mezzen
wurden mit dem punder.
man het viur ane zunder
von armes kraft enpfangen
uz maniger stahel spangen.
nu hoert wie hurtecliche kan
von brabant herzoge johan!
do er die haiden wahsen sach,
die schar er zart und brach
durch die ungetauften.
ob si do iht bestrauften
brustleder, bain und landenier?
ja, si zwar! manic zymier
ir slege do entstricten:
mit swertes ort si zwicten
manigen do in satel bogen.
hurta, wie man den herzogen
und die rinherren sach
scherten da der helm dach!
von guelch, von cleven, von der mark
valten manigen haiden stark,
sam tet der werde von spanhain,
von liningen und der von sain,
von berge in richer schawe,
auch tetz wol von nazzawe,
von ysemburg, von valkenstain,
der da nam ain ende rain,
als ich kunde iu wol sagen,
muest ich den strit niht fuerbaz jagen.
der kuenc lac tot von asya
und der grave von pla
und firmonis der snelle,
der kuenc von gemelle:
da lac manic hohiu lich.
swab und die von österrich
erst sich samilierten:
die schar sich zer vierten,
daz ez die ungetauften diet
mertail von dem leben schiet.
do daz gesach der haiden kraft
daz si schain schadhaft
und ir luetzel saz enbor,
do kom der alt senebor,
der kuenc von capadocia:
risen, wilder luete er da
vil braht in siner kreft,
daz we der ritterscheft
frumt mit geschutz.
der risen stritzen nuetz
was mit stahel stangen:
doch wurden si enpfangen
als ich hie nach beschaide.
des kuenges suen baide,
die heten rains hertzen muot:
si kamen als ain sintfluot,
diu tal und berge belaufet.
mit bluote do besaufet
manic rich samit wart.
so gruesenlich stuond ir vart
daz ez die cristen dructe
und si mit hurte ructe
etwenne hinder sich.
do kom der hohe kuenc rich
richart von engellant,
die schar er vintlich entrant
mit manigem helde vrechen;
stozzen, zerren, brechen
sah man si do die vinde.
die cristen ser pinde
der risen kraft besunder,
doch in des hurtes punder
si nider lagen vast.
alrerst kam mit last
gevarn ein tiuvellicher man,
der stark kuenc von basan:
der selb ain jumenten rait,
diu was so kostlich beclait
daz ich irs muoz erbunnen.
als ob der schoenen sunnen
glest gant, sus gab da schin
diu decke, was ain achmardin,
die daz veltpfaert da truog:
nu merket ob ez het fuog!
sin zymier was ain rosse haupt,
so rich daz was daz ez gelaubt
mir nieman, ob ichs wolt sagen,
da von ich ez wil hie gedagen.
strites ward er muede nie,
da von in nam unbillich hie
das er niht solt der erste sin:
sus err durch die cristen in
kam als ain wilder donrslac.
er und sin schar der crefte pflac
daz ez der cristen schar durch gie:
den alten liupolt er gevie
und wolt in han erdrucket.
des wart durch schar gerucket
von kreft zenefortes.
von ainr lantzen ortes
wart er vintlich enpfangen,
durch des helmes spangen
diu lantz im dranc durchz haubt:
wildhelm der fuerst betaubt
des lebens in: nu merket
ob er wuerd ueber sterket
oder ob er strites wuerde sat!
von im lag tod auch salaphat
und sin brueder dri:
wol dir, du kuesche agly,
daz du in sus kanst muoten!
sin muot durch wapen bluoten
macht do manigen sarracin.
zenefort daz oersh sin
half im vil der eren:
swar er sich wolte keren,
da muost man rum im lazen,
in drange macht er strazen:
nieman sin moht gewinnen,
verwapent so mit sinnen
was er gaen den drangen.
der werde kuenc von spangen
auch manigen toten valt
und herzoge liupolt der alt.
wicha, herre, wiche!
hie kumt von francriche
der hohe kuenc phylips,
der adellicher sips
mit swerten wol gedaht!
die franzoyzer fuer braht
er do mit lobe rich
und alle sin schar gelich.
den stern rich von golde,
den fuort der eren holde
von artus. also ritterlich
in die eng er stackte sich
das manigem haiden er rucke brach,
den man von ros vallen sach.
si wurden slege mengen,
daz manigem wart da engen,
der hinden an dem strite was.
der edel vogt von clerifas
lac tot und ander fuersten me.
der sarracinen maht was e
vast den cristen ob gelegen,
des wart mit strit ir da gepflegen,
daz si sich wurden smiegen.
des sach man zu in biegen
den kuenc von alanie sich,
des schar was so crefterich
daz ez die cristen ser verdroz:
er nam in den strit den stoz
als ain wint der tuern nider
wirft, doch er wart sider
gemasser, daz schuof do ain helt,
der auch was zainer schar erwelt,
der herzoge von burgundi,
dem die spaniol warn bi,
dar zuo manic werder man;
der kom so sturmlich si an
daz tot lac von gruggani
der kuenc und von alani;
der mor lac auch vil da tot.
da dise vraisige not
der kuenc von prizia ersach,
vintlich er do in den strit brach
mit aht kuengen suren,
die toten kunden muren
ze hufen mit ir vraise.
alrerst uf der walaise
wart ritterschaft begangen.
gaylet von spangen
erst da sine diener vant:
des wart blech, stahel rinc entrant
vor vraeuden, do si in sahen:
von in wart maniger nahen
dem tode mit gewalte.
daz ich si alle zalte,
die hie lagen erslagen,
wer woelt mir des dank sagen?
doch han ich ir iu genennet vil.
no hort wie hurteclich nu wil
der haiden craft sich meren:
zu zogen man den heren
kuenc von der wilden sach,
der fuort uf sines helmes dach
ain also riches zymier
daz kum kuenge vier
verguelten sine guete.
sin schar craft und gemuete
girlich ze strite het:
als ain geschoz draet
kamens in den strit gevarn.
nu saig auch zu der cristen scharn
der kuenc von zyper werlich.
la suesen! wie si erst sich
wurden da harriern!
die werden cristen ziern
die haiden umm riten:
die hie durch got striten,
da lagen ob vast.
man sach von manigem gast
die wirt unminneclich bezaln,
die do tot in den waln
lagen uf dem anger.
zagen man sach zanger,
der den tot mit wer floch.
daz bluot den plan da ueber zoch.
ruma rum! halt uz! nu dar!
ez kumt diu vintlichst schar
der ainiu ie gesehen wart.
die fuort der kueschen vater zart,
aglyen der rainen.
solts under zwain ainen
da lan den lip verliesen,
ich waen man si uz kiesen
ir buellin saeh von österrich.
fuenfzehen kuenge er fuort, die sich
niht liezzen von im schaiden.
die kristen do die haiden
heten ser gerert,
des wart mit kraft gemert
ir kraft, mit helf diu da kam.
daz velt wart ueber zogen sam
ez alles samt wagt:
ich waen daz nie betagt
der tac so manigen werden man.
diu stark schar die kristen an
kom, daz si sin enpfunden:
mit hurten si sich wunden,
daz der hufen vil entrant.
von zyzya der kuenc agrant
sus gaen des riches vann brach,
den man dennoch mit kreften sach
den werden tolr halten;
alrerst si ungezalten
fraise begunden stiften.
mit sturmwinden in schiften
die cristen fuersten in die schar:
der kuenc von jerusalem sich dar
rihten gaen den vinden wart:
da wart ain engiu durch vart
mit oershen verrigelt;
mit tode wart versigelt
lebens brief zu verlust
von swertes hant mit tuerst tjust.
hurta! von den huerten
alrerst in bluotes fuerten
da maniger muost ertrinken.
die sarrazin do sinken
sah man gaen der erden.
den phinn fuersten werden
wildhelmen man sach
daz er uz den henden brach
von marroch daz banier,
daz da fuort halzibier.
da mit er kert den kuenc an
von der wilde: durch den man
daz banier mit der gleven dranc,
da wart geroetet sin schin blanc
mit werden haidens bluot,
der milt ie pflac und ritters muot.
hurta! wie erst gestriten wart!
mit gotes hilf der kristen part
die haiden umme kerten;
bluotvarwiu swert da lerten
sterben oersh und man:
ez wart so wol von in getan
daz maniges haidens sel die ker
nam zu mahmet ir got her.
hurta! wie die von österrich
alrerst begunden rechen sich,
der alte und der junge!
des priset si min zunge
und die werden swabe,
dar umm ich kain gabe
von in han enpfangen.
von francrich, von spangen,
von engellant, von arragun,
die pflagen vintlicher mun
gaen den sarrazinen da;
von zyper, von burgundia,
von jerusalem, von ungern,
die wart nach tode hungern
der ungetauften sarrazin,
an in si daz mit kreften schin
machten. mit der gotes kraft
die kristen wurden sigehaft
und die haiden sigelos.
ieglicher uf der wal kos
wer im ze vahen tohte:
swer sich do baz vermohte,
baz danne der ander da fuor,
der dem sicherhait da swuor.
dirre strait, genr vloch.
do entran der kuenc von marroch
und mit im anderr kuenge vil.
von aten wart da manic spil,
busunen crach, schalmien doz,
die buoben machten manigen bloz
der rihlich der verwapent lac;
der dort und hie gevangener pflac.
der junge fuerste von österrich
het da bekuemmert sich
mit sinem sweher agrant
( von zyzya diu sin ermant!),
biz er im sicherhait verjach:
die schar man witen dennoch sach
ritterlichen halten
senebor den alten
kuenc von capadocia
mit sinen zwain suenen da,
in duht fliehen schande.
der van von triande
mit kreften ob im swebt:
dennoch daz mertail lebt
diu ritterschaft in siner schar.
des riches vann man do dar
sach gegen im wanken:
die swaben und die franken
und der alt von österrich
alrerst begunden rechen sich,
daz sin diu schar mit hurt enpfant,
swie ez doch sit ze guot gewant
dem kuenge und sinen suenn wart.
sus entwuerket die wider part
sach man mit todes rimpfen:
riechen und dimpfen
sach man oersh und man.
ahy, waz richait uf der ban
gestraeut wart in daz walais.
fuer ain warhait ich daz wais
nach der maister buoch zal,
daz nie gelag uf kainer wal
so vil toten als hie:
man wuot in bluot untz an daz knie.
alsus der strit verendet wart.
die cristen taten nach ir art:
su bûtens den gevangenn wol,
doch muost maniger jamers wol,
liden bitterlichen
der mag, man und richen
fuersten het verlorn da.
ich waen dem kuenge von zyzya
von wildhelme wart ere kunt,
swie daz er im in hertzen grunt
het ie lait gesetzet:
des ward er sit ergetzet
von im, als iu beschaiden wirt,
ob mir denne kunst gebirt.
ruowe nach der muede wielt
diu kristenhait, die da behielt
daz ymmer cristen tiurn muoz.
ich sage iu gern von dem gruoz
den der alt herzoge liupolt
tet dem er mit hertzen holt
was von rehten schulden:
sin kint er da ze hulden
willeclichen komen liez:
vriunde, mage, man er hiez
siner kunft vraewen sich.
wildhelm der junge von österrich
auch sinen vater gern sach,
doch ze aller zit aglye im brach
durch sel in hertzen und in sin.
sin ende und sin anbegin
mit dem willen bi ir was,
gehert als ain adamas
ir triwe was gevestet,
des wurden si gelestet
mit sendem jamer dicke:
ir wiplichen blicke
im brahten vriuntlich swaer,
swie verre er von ir waer.
nu hoert wunderlichiu maer!
der hohe rich kuenc ahtbaer,
aglyen vater,
bi dem gevangen hater
kuenge, fuersten rich:
die herren alle gelich
der junge von österrich bat
daz si in mit gelicher tat
den kueng huelfen eren.
ach got, wie ist din bekeren
so balde ergangen, swenn du wilt!
daz schain an paulus, den bevilt
nie cristentuomes aht.
nu hoert wie volbraht
hie got sin goetlich wunder:
sins hailigen gaistes zunder
enzunt den kuenc agrant
daz er sel, muot enbrant
in goetlich war minne
in hertzen und in sinne.
er sprach:< sit daz got hat die kraft
daz er iuch liez hie sigehaft
also vil volkes werden
( ich wande daz uf der erden
uns nieman moeht geben strit),
ich wais nu erst was got git
lones sinen dinaern.
dise herzen swaern
er billich hat gefueget mir.
herre herzoge liupolt, do ir
und ich fuorn gaen ephesum,
do solt ich wol altissimum
ymmer han erkennet bi.
von im min liebes kint agly
mir wart; des hat si reht getan
daz si mich hat durch den gelan
den diu magt ane mail
menschlich gebar: daz selb hail
durch uns an dem cruetz erstarp.
sit nu sin goetlich gnade erwarp
gnade nach der schulde,
so bit ich daz sin hulde
cristes e mir taile mit:
herre und tohter man, ich bit
dich daz du mir helfest des.>
wildhelm sprach:< herre, wes
ir muotet, daz geschiht.>
< durch got so bitet lenger niht,
ir haizzet priester mir hie geben
den tauf nach cristenlichem leben!>
nu hoert, wunder do geschach!
den alten senebor man sach
sich taufen mit dem sun sin;
von belgalgan diu kuengin
sich taufen liez, do si ez vernam;
sich tauften wol zwelf tusent man
mit den kuengen uf der vart.
der kuenc von zyzya do wart
also grozze riwe han
daz alles daz wainen began
daz hort die riwe.
er sprach mit gantzer triwe:
< min lieber sun, vergib mir
swaz ich begangen han an dir:
dar umm so wil ich dir geben,
die wil ich bin, min dienstlich leben,
dar zuo alles daz ich han.
daz nim hin uf!> diz wart getan
vor den fuersten, ueber al
sus wahsen wart der cristen schal
mit vraeuden, do versuenet wart:
die e der cristen wider part
warn, die wurden in ain
gestricket mit dem taufe rain.
got herre, was du wirden kanst
gegeben, den du sin ganst!
sus gab din goetlich guete hie
nach laide vraeude, merket wie!
kuenge, fuersten, dienstman
zogten alle gaen belgalgan,
da diu zart aglye was.
ahy, was diu vraeuden las
an sich von der zu kunft!
von ir wiplichen vernunft
wart begangen daz man wol
si ymmer drumme ruemen sol.
was vraeuden man sach pflegen
den fuerstenlichen degen
daz er die solt sehen
die man sim sun jehen
muost ze e wibe!
von der selben libe
so vil vraeuden wart volbraht
daz ez min sin unbedaht
hat zu fuerbringen:
si vraeut sich des gelingen
des cristen wielten und ir man.
min zunge iu niht volsagen kan
wie si ir werden man enpfienc
und was si vraeuden da begienc
mit ir sweher liupolden.
man sach auch liebholden
crispin von belgalgan,
diu wirdecliche, swaz dar kan,
enpfienc nach grozen eren,
und sunderlich den heren
werden kuenc von spangen,
dem si in hertzen drangen
mit ir wiphait kunde:
ob si im guotes gunde?
ja, daz waiz ich sicherlich,
sit daz wildhelm von österrich
ir werden solt niht ze man,
sit si ie lait ir lieb an
den neven sin von spangen.
ir baider belangen
nach eren wart veraint:
mit tauf si was geraint,
des nam si ze elicher e
von spangen, dem si dicke we
fuogt under liebe,
als noch tuont minnen diebe.
ahy, was hoher vraeuden wart
von dem minneclichen zart
aglyen der gehiuren,
daz si den jungen tiuren
scholt an ir hertze drucken!
des wart ir hertze rucken
vor vraeuden uf mit lust.
ahy, wie dicke si in kust
in den munt mit girden!
ir tet so wol daz wirden
von sweher und von vater,
( dar zuo vil wirde hat er
gewunnen in dem strit),
und daz diu hochzit
von dem von spangen solt sin,
und diu kuenginne crispin
sich zuo ir mannes vriunden war:
mit ir sich vraeuten alle die schar
daz cristenlich nam uf gienc.
ach got, was ern do begienc
von belgalgan diu kuengin,
do ir hochzit solt sin!
do wart alrerst wildhelm gelait
zuo mit maniger werdekait:
ach, was grozzer liebe diu wip
laiten an ir mannes lip!
nach sage der aventuer
wildhelm und diu gehuer
so lieplich lebten daz nie wart
gesehen von menschlicher art
me truetens denne si pflagen:
zwischen vier armen lagen
zwen libe in ain gestricket,
ich waen von in geschicket
wuerde liebes lere niwe.
des ward ir baider triwe,
diu ez da truetlich strickt.
verworren si do schickt
lindiu diehel, aermel blanc;
ietweders daz ander twanc
dick an sin senftes libel;
der suezzen minne tribel
unmuezzic was der fuoge:
wildhelm und diu cluoge
wurben da daz si enpfienc
ain fruht, von der sit wird ergienc.
ich waen auch der von spangen
sich druckt an bluendiu wangen
und an zucker suezzen kus.
swaz si begiengen sus,
daz laz ich under wegen:
man sach si liebe pflegen
me denne ich gesagen muege
oder mir ze sprechen tuege.
swer sich verstat der libe, ensebt!
mit hohen ern ufgehebt
wurden si nach fuersten siten,
ich waen in baz waer denn si striten.
auch was der fuersten wol gepflegen
an gebresten die gelegen
warn, mit richlicher pflege.
daz ieman bi der kaim laege,
des sage ich niht wan ere.
maniger lait da sere
von grozzen wunden der er pflac:
in half clain wie lieplich lac
wildhelm und der von spangen,
doch ward an in begangen
vil guoter handelunge.
der clar und der junge
zu sinem vater kert da
und zu dem kuenge von zyzya:
mit vraeuden der si pflagen.
sus da die herren lagen
gaentzlich wol zwelf wochen,
die wile von in zerbrochen
wart vil der vinde veste.
kost rich die beste
gab man in vollunge,
die ie genam die zunge:
des hab noch ir triwe danc,
der kuenginne von belgalganc,
der zarten crispinen.
von spise und von winen
und ander handelunge guot,
dar zu willigen muot
gab si vriuntlich
den gesten von francrich,
von engellant, von arragum:
si het witze und mun.
ie dem man nach siner aht
bot si ez wol, des het si maht:
von grozzer richait der si pflac,
ringe si die kost wac.
doch mit vlizze dar under
bot si ez wol besunder
von österrich liupolden,
den si in hertzen holden
muost billichen.
auch pflag si wol des richen
aglyen vater:
alle sin vriunde bater
daz si mit flizze pflagen da
sins aenen von capadocia
und siner suen besunder,
die ie an ern munder
warn, des gab got in lon.
parille und tytorison
hiezzen si mit namen,
kain geslaeht ir schamen
sich solt von ir werdekait:
an si wart manic ere gelait
und alles daz da was.
die wile auch manic sieche genas
an libe und auch von wunden.
nu wurdens in den stunden
zerat ainr haimvart.
wie diu vollendet wart,
kuertzlich daz beschaid ich:
liupolt der fuerst von österrich
bat wildhelm sin lieben barn
mit im haim ze lande varn.
altissimus der schuof dis so:
ietz laide und denne vro,
also stet der welt lauf.
so vil der haiden nam den tauf
daz ich ir niht gezeln kan,
daz grozze rich von belgalgan
wart alles samt kristen:
die wisen antisten
in den glauben predigten,
mit dem si do ledigten
manic sel von helle.
swer nu hoern welle
die aventuer fuerbaz,
der sol daz lazen ane haz
daz ich in haizze merken
waz lit an minne sterken,
als iu betuet dis maer.
ietz lait und denne swaer:
hertzen vraeude und hertzen lait
der welt lon und minne trait.
nu hoert wie der kuesche zart
aglye beraubet wart
liebes und muotes,
da si des besten guotes
sich anen muost des si ie gewan!
do si hort daz ir man
scholt von ir schaiden,
des wurden ir die laiden
ze huse in hertzen ziehen,
si wist niht war fliehen
denne zu sinem trost.
si wart uf jamers rost
smeltzen und brinnen:
si was nah von ir sinnen
komen denne daz erz undervienc.
zu dem kueschen wibe er gienc,
do er erhort ir swaer.
der junge fuerst ahtbaer
sprach:< zartes liep, wie tuostu so?
nu leiz ich dich doch hiute vro:
wer tet dir dise laiden?>
< da wilt du von mir schaiden!>
sprach si mit nazzen augen.
er begund ir sin laugen
mit worten und mit swern.
si sprach:< wilt du mich nern
vor tode, so belip bi mir!>
< ymmer wil ich sin bi dir>
sprach er< mit hertzen, libe.>
nieman gesach von wibe
so ellentliche blicke
als si an in tet dicke.
< ey, trutes wip und sel min!
wie tuostu so? ich wil doch sin
bi dir die wil ichs leben han.
wiltu mich niht guetlich lan
varn, so belib ich hie.
hertzen liep, nu merke wie!
ich wolt varn, ob du wilt.
du waist wol daz mich nie bevilt
durch dich sterben und genesen.
liestu mich ain wile wesen
da haim, ez wuerd uns baiden guot.
doch mir din jamer so we tuot,
ich woelt e vater und muoter mich
erwegen und österrich
e ich dich haben liez ein lait.
ich wolt dir swern ainen ait
daz ich niht lenger waer
denne, swenn mir kaem daz maer
daz du niht lenger woeltest mich
lazen sin in österrich,
daz ich denn kaem uf der stat.>
mit wainden augen si do bat
den fuersten vriuntlich umm den ait.
si sprach:< sit dich din wille trait
ze varn gegen österrich,
so wol ich sin niht wenden dich.
doch wil ich dich biten ie
daz du mir diner diener hie
ain tail lazzest von österrich:
mit den wil ich erlieben mich
die wil ich muoz enbern din.>
< du rainiu fruht! du triwe min!>
sprach wildhelm,< dis ist geschehn:
man muoz mich waerlich toten sehen,
ich wil dir komen schier.>
der dienstherren vier
liez er da von österrich.
kain schaiden nie so vriuntlich
uf erden wart begangen;
ditz tet auch der von spangen,
der leiz auch sinr herren dri
bi der getriwen vri,
der kuenginne von belgalgan:
sus si mit hohen eren dan
zogten haim ze lande,
do man si herren nande.
ahy, wie cristenlich uf brach,
den man vor uncristen sach,
von zyzya der gotes helt
und die ich bi im han gezelt!
billich sich vraewen mohter:
daz kuesche wip, sin tohter,
nam er mit grozen ern
mit im: die dannen kern
sach man und ir dinaer.
die dienstherren ahtbaer
ich nenne iu sunderlingen:
der ainr von chunringen
was, als ich geschriben vant.
der da mit werlicher hant
von österrich die banier fuort,
des sun da belaip, den nie beruort
lasterlichiu swaer,
der junge bilhtorffaer:
ich wirde si und ir nachkomen
durch den werden marschalk frumen
der ietz lebt in österrich,
der mit staeten triwen sich
an der herschaft halten kan;
ahy, bilhtorffer, du werder man,
daz du erwirbst die werdekait
diu din vordern fuertrait!
ich muoz auch ern gunnen
den von taellisbrunnen,
dem getriwen alten,
der sich ie kunde halten
in hohen wirden frien,
der belaib auch bi aglyen.
auch blaib da den man loben sol
billich, daz verdient er wol
an dem milten bognaer,
der tugenthaft schriber:
daz warn die liebsten die liupolt
fuort do in gotes solt;
aglye ir wol mit vlizze pflac.
ungerne si ainn halben tac
ane si waer gewesen:
si moeht niht sin genesen
denne ir guetlich troesten.
wip die aller loesten
hiez si in vraeude machen,
da von ellend in swachen
muost von den wunnen:
des schuel wie in wol gunnen
und sagen aber fuerbaz
waz hoher wirdekait besaz
von österrich der junge;
doch laid er groz senunge
nach dem rainen wibe,
der lieb im lag in libe.
daz ich nu macht langiu maer
wie muetlich der ahtbaer
von der muoter wart enpfangen
und ir bruoder von spangen,
daz lengt sich, da von wil ichs lan.
dar kam herren vil als ich han
gelesen: von österrich, von stire,
reht als zu ainr vire
zogten vremdiu lant zu in.
von maehern, von behaim, der sin
ie was gewant zu wirden,
die zogten mit begirden
zu wildhelmen und liupolden:
vriuntlichen auch si wolden
vernemen wunderlichiu maer.
von bayern die fuersten ahtbaer
dar komen und fuersten genuoc,
daz was gelimpf und fuoc.
dits willekomen koestlich wart:
ieglichem do nach siner art
ez wart erboten loeblich;
dar nach si sich von österrich
schieden mit vriuntscheft groz,
do si ligens da verdroz.
doch blaib da siner mage gnuoc;
aller vraeuden die herren cluoc
triben mit gelimpf vil:
birssen, baizzen, ritters spil
triben si und tantzen cluoc,
da was alles des genuoc
des ieman erdaht;
sus er die zit volbraht.
da ward auch turnay, stechen,
mit grozer hurte sper brechen
sach man da ze aller zit.
ich waen daz vor noch sit
der hof ze osterrich
ie gestuend so werdeclich.
doch siht man ietz haben in
die die hertz und sin
nach der wirde pinen:
daz siht man taeglich schinen
an ir loberichen tat.
seht! wie ain edel valk uf gat
in wilden luft durch frien lust,
sus si die manhait under brust
tragent diu da ern gert.
die gebluemten fuersten wert
labent mit ir helfe kraft
mertail der tuetschen ritterschaft,
maniger ir geniuzzet.
ir bantiers muot entsliuzzet
den schrin der siben tugende,
den si heb in ir jugende,
fuerstlichen hant gewert:
rehtes si ie hant begert,
wise, kuen, beschaiden.
an den gebruedern baiden
ist laster mase verwischet:
ir hohes lob erfrischet
swaches lob, und waer ez ful.
sie sint der tuetschen terr ain sul:
ir kraft wol tuern enthielt.
swer ir lob zerspielt
in zehen tail, man mischte mit
alliu lob: ir rainer sit
gevellet den rainen wiben.
ez wirt noch von ir liben
begangen, lebent si kain vrist,
da von ymmer ze sagen ist.
nach wirde entsliuzzet sich ir muot,
als der tau die suezzen bluot
enpfahet, so si uz bollen gat.
ach, wie fuerstlich in stat
gebaerde und zwaz si grifent an!
ich main dich, hochgeborner man,
herzoge fridrich von österrich,
und liupolden, der ie sich
gewirdet hat fuer die nu leben:
den ich hie ditz getiht gebn
wil ze ern. daz ich han
in disem buoche hie getan,
in ir dienst daz ist geschehen.
wizzet, nieman darf des jehen
daz ich si ruem durch gabe.
mir sagent dick die swabe
si sin kark und geben niht;
doch manigen richern man siht
von in varn danne zu in:
des ich in holt in hertzen bin,
swie mir nie guot von in geschach.
mir waer von in ain guot swach
dar umm ich priste ainn man
der lob noch ere nie gewan.
ir werde riches leben
machet daz ich geben
ditz buoch in zu ainn eren han:
durch kain gabe ist daz getan,
doch nieman sich schol guotes wern,
welle er sich mit ern nern.
nu lazzet die gebluemten varn
und sagen von liupoldes barn,
von österrich des alten,
so got die sel behalten
muezz und der die nach im leben:
den muezz got hie und dort gebn
der welt wunsch und ymmer lon
mit engels vraeude in hymels thron!
nu merket niwe maer da:
ain bot kom von zyzya,
dem riches botenbrot do wart.
er sagt daz der wiplich zart
des schoensten suns waer genesen
der underm hymel mohte wesen,
und daz der waer getauffet,
nach cristener e geslauffet
in die engelischen wat,
daz er mit der dienstherren rat
waer genennet fridrich.
ahy, was grozzer vraeuden rich
wart begangen von dem maer!
wildhelm, der junge fuerst ahtbaer,
von grozzen vraeuden tobt da;
er sprach:< ich muoz gaen zyzya,
daz wizze aller maenglich!>
snellich beraiten sich
hiez er die da mit im varn
solten zu aglyen barn.
richait, vraeuden was da vil
getriben; noch me jamers spil
von siner dannen vart wart.
agly, diu minnencliche zart,
im bi dem boten het gesant
ainen brief, dar an gemant
ward er sines aides:
waz si hertzen laides
nach im pflac, daz stuond auch dran:
nu hoert wie sich der brief huob an!
< geheret man ane kunterfait!
ich clage dir daz min hertz trait
nach dir senunge me
und inrr lieb in hertzen we
denne menschlich sin begrifen muege.
swaz mir durch dich ze tuonn tuege
mer denne ich hab getan,
daz wil ich alles samt began.
wilt du mich lazzen sterben?
wie sol ich umm dich werben
anders denne daz ich durch dich
lebe, swie du haizzest mich?
owe, triwe und welt lon,
was tuost an mir? soelt ich die chron
in hymelriche tragen dort,
dafuer naem ich dins libes hort.
wie mahtu denne gefliehen mich?
oder wamit han ich
diz hertz lait verschult?
daz mir din triwe hat gehult,
wildu mich dar umm vehen?
ich wil und schol dich vlehen.
kumstu niht, so waiz ich wol
daz in der welt nieman schol
getruwen dem andern nymmer mer.
und woeltstu haben liebe und er
an dim gebornen kinde,
welstu mich lebende vinde,
so kum, so du erst sehest den brief!>
vor jamer im do ueber lief
hertz, sin und augen,
doch hal erz vor in taugen.
sneller wart berait nie
fuerste hoch, nu merket wie!
der hochgewirt fuerste rich
schied sich von österrich
mit maniger hertzenclicher qual,
die ich niht alle hie ze mal
nenne, von der muoter sin:
im gie der zarten aglyen pin
doch naeher denne der muoter lait.
von vater und von vriunden rait
er mit jamers ungemach:
ir kains in nymmer mer gesach.
sus fuor er wol aht wochen.
zerspalten und zerbrochen
die wile was nah der hertze
diu sueftbitter smertze
laid nach dem fuersten vrien.
ach, sol er ymmer aglyen
ergetzen diser swaer?
der getriwe und der gewaer
manic pfaert aberait,
als diu aventuer sait,
biz er uf daz mer kan.
manic sneller man
gesetzet in ain barken wart.
im was so not den zart
ze sehen daz erz gesinde liez
und si in aim kiel hiez
ueber varn nach im;
doch die besten er zu im
nam und ainn ockerlier,
der kunde mit den winden vier
gevarn da si solten:
kain swaer si dolten
biz si gaen twingen kamen.
maer si da vernamen
daz der kuenc waer
zu der stat ahtbaer
die namt man mons salvia;
daz rain wip agly was auch da
und ir werdiu muoter.
handelunge guoter
si warn von der stat gewon:
kristenlicher wise don
mit messe ain byschof dinne pflac.
in der selben stat gelac
aglye fridriches,
der sit österriches
herre wart, als iu wirt kunt,
ob mir got lat den gesunt.
ach, minneclicher got, solt ich
als hie wildhelm von österrich
ymmer enpfangen werden!
ich waen daz uf erden
menschen ain ander ie
gesaehen als si baidiu hie
ain ander taten mit gelust.
iegliches hertz im in der brust
schozzet von den vraeuden;
von ir trut beschaeuden
ietweder sel zu der andern sprach:
< tuo dich in mundels obdach!
laz uns ain ander kuessen!
wir schueln die lieb vertueschen,
daz niht die lib sin nemen war.>
sus dick si an ain ander dar
munt in muendel druckten:
die sele sich uf ruckten
mit des kusses girden.
ir zarten man wol wirden
aglye kunde, er auch so tet:
si baidiu vriuntlich an ain bet
laiten sich, des was wol zit.
ob biten lanc da guetlich git
geliches gelt nach minnen sit,
daz lazen sin! ich waen in mit
waer baz denne uns hie si.
ach, wildhelm und agly,
erliebet iuch! daz sit min rat:
laider liep mit laide zergat.
vrau aventuer, sit niht laz!
jaget aber fuerbaz
diu lob richen maer!
da diu zwai ahbaer
sich wol erliebet heten,
die getriwen staeten
wurden uf gehaben:
ich waen si nieman laben
dorft von der arbait.
manic wirtschaft was berait:
der wunsch was von genuege da.
der werde agrant von zyzya
gern sach den tohter man,
guetlich er in dicke an
blickt, durch sin triwe groz
nihtes er vor im besloz.
er sprach:< sich, ez ist alles din:
nim und gebiut, sun min!
ich han dir den gewalt gegeben:
alliu min rich suellen leben
nach dim gebot, swie du gerst.
ob du mit gabe ieman entwerst
oder gibst, daz sit guot:
swie du gebiutest, daz man tuot.>
dits traib er wol ain halbes jar,
und diu in rehter wiphait clar
ie was gesehen ane mail:
si heten alles des ain tail
des wunsch auf erden ie gepflac.
daz ir ains bim andern lac,
daz was auch verre daz beste.
von österrich die geste
auch wurden schon gehalten:
aller vraeuden walten
sach man si, der ie iht wart,
swiez zam mit richait adels art.
nu wellent sich diu maer
enden mit jamers swaer.
wafen, got, daz ie geschach!
man ainn jaeger maister sach
gan fuer der hohen fuersten tisch.
er sprach:< ich han ain spor vrisch
ietzunt niwe funden
aines tieres daz mit hunden
nieman kan gevellen.
ob wirz nu jagen wellen,
so ahtet umm ain maget rain:
daz tier in den tugenden schain
daz ez sich anders vahen niht
lazt denn swenne ez ersiht
die kueschen magt, so ist sin art
daz ez sich zuo ir kuesche zart
naiget denne in ir schoz.
ez ist ain ainhuern also groz,
spuer ich, als ich in ie gesach.>
wildhelm der fuerste sprach.
< der gesach ich kainen nie.
naina, ratet alle wie
wir den nu gejagen,
daz ich auch moeht gesagen
daz ich ir ain het gesehen!>
die herren alle wurden jehen
er schuof an ain magt niht.
< entriun!> sprach ainiu< ob man mich siht
durch minen herren ez besten,
nach reht muezz ez mir ergen!>
daz was belfant diu kuesche,
diu nie kain getuesche
von unkuesch in sin gelas,
diu mit aglyen ie was
gewesen in allen iren noeten.
si sprach:< soelt er mich toeten,
daz wil ich liden willeclich
durch minen herren, den ich
mit miner vrawen erarnet han:
auch hat er guetlich mir getan.
wol uf! ich wil sin berait;
swer ez sumt, daz ist mir lait.>
dits gejaegde rich
wart da kostlich
erhaben in die wilde.
agly daz wiplich bilde
hazzt daz gejaegde;
si sprach zu der maegde:
< du bist ein toerinne.
war hastu dine sinne
getan? wiltu ain tier dich
lan ertoeten daz sich
niht verstat umm sache kain?
und waerstu aller maegde rain,
zwar, ez nimt dir den lip.>
man sach daz minnecliche wip
wildhelmen vallen an
< naina! triwe und lieber man,
belip! mir ist naiswas vor:
mit innr lieb ich des bekor
betlich an din triwe.
traeum mir groze riwe
machent, die ich lide von dir:
toetstu die juncvrawen mir,
daz moeht dich riwen ymmer.>
er sprach:< nu ergimmer
guetlichen dise vart,
daz ich diner wiphait zart
den worten nymmer nihts versage,
die wil ich lebe, und la din clage:
wan si mir we unmazzen tuot.
nu, trutes wip, hab guoten muot!
la mich jagen kurtzwil!
nu sint doch dar kum dri mil:
zwar, ich bin balde wider komen.>
ir milter wiplich muot sich drumen
liez von dem zarten;
doch si ez mit jamer harten
erlaubt ims durch die lieb sin.
ir munt durch rosen varwen schin
wart dicke gekuesset in der rede;
durch letzen si der minne pfede
an ain bette wanten.
er nam urlaup, si manten
daz er schier kaem wider.
owe der clage daz si in sider
also jaemerlichen sach!
owe! ach ach! ymmer ach!
was lones kan diu welt geben
in jamers not nach vraeuden leben!
der fuerst und sin juncvrawe cluoc
fuorten alles des genuoc
uf daz gejaegde daz nieman
solt zu soelhen sachen han.
mit im uf daz gejaegde rich
vil herren riten, die auch sich
bi im vinden liezzen:
maniger lay schiezzen
man vnder in moht spehen.
der fuerst sprach:< lat sehen
ob iwer kains geschuetz
hiut si so nuetz
da von daz tier muege vallen!>
sus ward er mit in schallen,
als hoert zu tagaldye.
ich woelt iwer vrau aglye
gesehen moeht die kuertzwile.
sus riten si mit sneller ile
in daz walt gebirge hoch;
manigen edeln hunt man zoch
vor in uf des tieres vart:
der selb maister jaeger wart
lan nach dem laithunde,
da sich die vart begunde
niwe spuerik aeugen.
der ainhuern sich do zaeugen
wart in des waldes veste;
der jaeger maister weste
wol sinen lauf: do satzt er hin
der ich dar umm holt in hertzen bin,
belfant die schoenen magt.
da wart maisterlich gejagt.
wildhelm vrilich zuo kert,
mit horn der gehert
kund maisterlichen jagen.
o we, was wil hie betagen
hertzenlicher swaer!
die herren hoch ahtbaer
ylten alle bloz im mit,
als man nach jaegerlichem sit
spulget mit gewonhait.
der dienstmanne da kainr rait
von österrich, si muosten sin
bi aglyen, daz ir pin
dest ringer waer;
die herren ahtbaer
nymmer stunde si von ir liez,
da von er si beliben hiez.
waffen ymmer! owe ach!
sich wil erst heben ungemach
mit jaemerlichen maern.
nu hoert wie die ahtbaern
herren warn verspeht
uf dem gejaegde, daz ain kneht
gekuendet het der haidenschaft,
die mit werblicher kraft
dar uf stalten ze aller zit:
von den cristen in dem strit
was so laid in niht geschehen
so daz die tauffes solten jehen
die ir mage warn.
des jungen fuersten varn
pflagen si mit fraise:
swar giengen sine raise,
daz wart von spehe in kunt getan.
si heten wol driu tusent man
verstoln durch die wilde hin,
als ich fuer war bewiset bin:
der hauptman was der kuenc graveas,
der geslaehts aglyen was:
den mord er schuof und stift.
nu kamens uf die trift
des gejaegdes jaemerlich.
owe, der fuerst von österrich
von dem gesinde rande:
der wartman in erkande
der uz der lage wart gesant;
mit ainem zaichen wart ermant
der lage mordaer.
owe der laiden maer
daz ez dem fuersten ie geschach!
der kuenc in der lage uf brach,
mit fraise si in ranten an.
do daz ersach der werde man
daz er daz leben het verlorn,
den mayden er nam mit den sporn:
gern er waer geriten hin.
owe, da het ir valscher sin
mit maniger huote fuerkomen daz:
der morder kuenc graveas
mit ainem gelupten sper in stach
in hertzen brust, daz er durchbrach
den lip der wandel nie gewan.
wildhelm in mit der wunden an
rant, do in der tot so twanc:
daz swert durch in wol eln lanc
stiez er mit punders kreft.
waffen der ritterscheft,
daz diu niht ymmer hordet
an dem der was ermordet,
daz er dennoch halp toter sich rach!
vallen man in laider sach
und den morder graveas.
swaz gesindes bi im was,
der lag vil von den haiden tot,
doch in ir maenlich muot gebot,
swie daz si nacket riten,
daz si so prislich striten
mit swerten und mit geschuetze
da von in bluotes gutze
gerert wart uz den haiden,
doch si daz mertail schaiden
sich wurden von dem leben.
die morder wurden geben
die fluht da gaen dem walde,
wan diu maer balde
erschullen in daz rich:
manige schar ritterlich
ylten zu den laiden,
daz mertail der haiden
erriten wurden und erslagen.
owe, daz aller groeste clagen
ob dem fuersten wart getan,
daz menschen sin begrifen kan
den jamer niht so claegelich
als ob wildhelm von österrich!
do gieng alles daz in do vant:
daz lait manic hertz entrant,
do si den fuersten funden
sus tot. im in der wunden
dennoch der lantzen drunzel was,
bi im der morder graveas
wart zerstucket und verbrant.
diu schoene magt belfant
mit wafen luter stimme,
der hertzen laides grimme
durch ir munt fuorten manigen don,
daz ez erhal durch mangigen tron:
sus rant si durch die wilde.
daz maegtliche bilde
sach irs lieben herren tot:
man hort die claeglichsten not
von der diu ie begangen wart,
des twanc si triwe und wiplich art.
den fuersten si toten sach
man kuessen: nach dem kusse ie< ach!>
schray si nach uz hertzen grunde,
vor laide ir ie ze stunde
uf ir herren geswant.
daz kuesche kint belfant
daz schray:< owe, zartiu vrawe min!
ich waiz daz dir ditz mordes pin
daz leben auch benimt,
doch mir niht mere lebens zimt.
wer sol min so getriweclich pflegen
als du und dirre raine degen,
den der tot hat verclamt?
ach, muot und schiltes amt,
wie bistu hie betaubt!>
ir clares truetlich haubt
si im uf die wunden druckt,
ir liehten munt si smuckt
mit kusse an sin wunden.
die herren si begunden
dicke von im brechen.
man hort die muotes vrechen
auch vil jamers clage began.
si wolten in niht mer lan
ligen vor der maegde:
ain kostrich getraegde
was dar braht, dar uf si in
fuorten uz der wilde hin;
daz sper uz im gezogen wart.
ach, wie dick diu magt zart
tet manigen grozzen jamerschray!
daz ir daz hertz niht entzwai
spielt, daz was ain wunder groz:
der triwen si billich genoz.
sus kerten si die rihte da
gaen der stat mons salvia.
diu magt sprach:< ach vrawe rain,
dir was wol vor ditz mortlich main!
« ach ymmer we! » schri armes wip!
wie bringt man dir den liebn lip
so jaemerlich ze huse nu!
der mit triwen tet, swaz du
gebuete, den bringt man dir hie.
wafen, getriwe vrawe! wie
jaemerlich er dir wirt braht:
vroelicher hetestu gedaht
sins komens denn dir widervert.
din liebe hat sich din entwert:
von dinn wegen tot er ist,
swie gar du sin unschuldic bist.
ach demuot, triwe, milte!
ach manhait under schilte!
ach kueschiu mass! ach werlich hant!
ach fuersten sit! din tot ermant
billich allen hertzen swaer:
din hoher nam unwandelbaer
schol guote luete riwen
und ymmer clage niwen.>
kuend ich daz schrien und daz clagen
und den jamer reht gesagen,
dar zuo mich wol der wille tribe:
daz ich aglyen clage schribe
so claeglichen als si was,
als ich in der warhait las,
daz macht getriwen hertzen
augen naz mit smertzen.
wafen! we und ymmer ach!
hie hebt sich jamers ungemach
gaen der hohen lich.
wa sint von österrich
die herren? schrient:< wafen jo!>
daz iu iwer lieber herre so
jaemerlich ermordet ist!
der fuerst tot wart do ze frist
in den richen baum getragen:
man hort ain wainen und ain clagen,
daz ez durch flinsic hertze brach.
ditz bitterlich ungemach
aglyen dennoch was verswigen:
fuer tot man si nider ligen
sach, do si diu maer erhort
und den vaelschlichen mort.
ein trost ir sinne braht,
daz si des gedaht
daz si in toten solte sehen.
si sprach:< owe! was ist mir geschehn?
wa sol ich armiu kern?
han ich den fuersten hern
verlorn und leb ich noch?>
daz getriwe wip hoch
sich balde bat da fuern:
< ich muoz in toten ruern,
oder der tot ruert mich.>
si tet so reht jaemerlich
daz vater und muoter
und vil ander guoter
luete bi ir verzagten:
ich waen daz nie betagten
so jaemerlichiu maer,
diu arme und diu ahtbaer
lait jaemerlicher hie.
diu kuesche wolt enbern nie
man fuorte si zu der lich:
da wart triwe gelich
lon mit huffen mezzen.
ir hertze was besezzen
mit jamers wirr drivaltic:
man muost si lan gewaltic
sin irs toten trutes.
in jamer stimme si lutes
schray zu got dick.
des todes angels rick
wurden ir da varn:
daz jaemerlichst gebarn
wart da von ir gesehen
daz ie ieman hort geschehen.
nu hoert jaemerlichiu maer!
si zarrt dem fuersten ahtbaer
daz claid uf ob der wunden:
erwern si irs niht kunden
daz jamer des daz hertz twanc.
daz claid si ob ir brust blanc
zerraiz und druckt ir zarte brust
in die wunden mit gelust
so ser daz sin ir hertz enpfant.
in dem libe mit todes bant
vristen sich wolt daz leben,
da von si dem hertzen geben
so vil wart der hitze groz,
gaist und bluot so vil dar floz
daz daz hertz sin bewegen
vor ir kraft niht moht regen,
daz het der jamer in gesmogen.
sus si wildhelm dem herzogen
mit hertzen lac an hertzen tot.
durch liebe nieman nu den tot
lidet: daz wil ich got clagen
daz man von valscher triwe sagen
nu muoz, der diu welt pfligt.
soelhiu triwe nider ligt
der disiu zwai gepflegen habn:
des muezz altissimus si laben
mit ewiger spise.
auch muoz man ir nach prise
ymmer hie gedencken.
die ungetriwen sencken
got muezz in helle grunde
zu wirt der helle hunde!
mit richait grozzer eren
gemachet wart den heren
ain sark, da man si baidiu in lait:
mit grozer kost richait
wart er sit baz geziert,
mit stain in golde verwiert.
waffen, waz wart jamers da
von dem riche ze zyzya
von schrien und von wainen,
do man die kueschen rainen
mit ir man lait in daz grab!
alrerst wart jamers urhab
in den hertzen quelle,
daz durch die claren velle
der vrawen jamer schainde.
manic hohes wip da wainde
daz getriwelich sterben:
vor jamer wolt verderben
kuenc und kuengin und swaz da was.
< ach, du morder graveas!
du ungeerter sarrazin!
waz du schaden und pin
gestiftet hast!> schray manic munt;
< du hast getoetet und verwunt
mit im maniger muoter barn.>
ditz clagebaer jamers karn
triben herren und vrawen:
alrerst wart man schawen
gebaerde die diu hertze brach.
die dienstherren man so sach
uf dem grabe wueten,
des laides sinflueten
het si nah ertrenket.
nu hoeret wie gedenket
des fuersten wart mit hertzen swaer
von dem tugenthaften schriber:
diu clage was ob dem sarke.
er sprach:< ach, volliu arke,
diu tugende nie wart eroest!
din lewen muot geroest
hat manigen wasen gruen.
so zuehtic noch so kuen
kain ritter nie gesehen wart.
du ertest got und wiplich art,
dar zuo arme und riche!
wer sol daz wapen ze österrich
so verre gefuern ymmer me?
ritterschaft, schry ymmer we!
wie bistu hie beraubet!
wa gestuond uf haubet
ie helm me so ritterlich?
wer sol daz megtlich zymie rich
gefuern? min sin todes gert.
wa stuond in hant ie ritters swert
so werlich und daz sper ze tyust?
wa hat bedecket schilt ie brust,
dar inn so prislich lag versigelt
ritters muot, mit zuht verrigelt?
wa stuond ie libe wapen baz?
wa ritter ie so werlich saz
uf oersh in punder hert?
wer sach so schoen gevert
ie oersh mit bain banken?
mit manigen stolzen wanken
flugen siniu werden bain.
wafen, hoher fuerste rain,
wer schol uns din ergetzen?
die cristenhait muoz letzen
din tot mit jamer laide.
owe, daz ir uns baide
sit also fruo enpfallen!
owe der bittern gallen
da mit wir sin getrenket!
mir hat daz loz gewenket
daz ich wil nimer leben:
der welt wil ich geben
mit jamer hiut ain urlaup.
owe, du grozzer verluestic raup,
wie hastu hie durch bitzt!
von dir bin ich entwitzt:
mir ist smaehe als werdekait,
mir ist liep hertzenlait,
mit ist erme als rich,
krump sleht als glich,
mir ist wazzer als win,
aelliu wirtschaft ist mir pin.
mir ist vraeude unvraeude,
mir ist aelliu beschaeude
unmaer diu ze vraeuden stat,
mir ist liep daz mich laid an gat,
mir ist unere als ere.
auch wil ich nymmer mer
bliben bi den lueten.
mir ist unminne als trueten,
mir ist ungemach als gemach.>
sus man hort und sach
so jaemerlich tuon den man
daz verzwifeln began
nach tode manic edel muot.
wafen, welt! waz hie tuot
din vaelschlich unstaet!
ich woelt getriwe raet,
der mir sin volget, geben
von disem unstaeten leben.
nu sehet an die welt hie,
wie valsch ir lon ist! merket wie
hat si gelont dem fuersten hoch,
der daz leben durch si vloch
biz er erwarp ir werdekait,
ir kuertzwile, liebe, lait
mit volle hat gemezzen?
nu sehet wie vergezzen
ist der zwaier hulden!
diu durch triwe dulden
den tot getorst, ach, wie diu lit!
pfi dich! waz din lon hie git
swaer und hertzen laiden!
under dinen claiden
begift du hast bedecket.
swenne uns der tot gestrecket,
so git din valscher nam
ain decke uns fuer die scham,
da mit man uns ze grabe trait.
unser vriunde habnt lait:
ze lon daz gistu auch in.
wie schier wir denn verclaget sin!
zuo lebenden die lebenden haltent sich.
hat er gewalticlich aelliu rich
gehabt und aller wirde ruom,
hat er den wunsch uf erden tuom
gehbt, nach allem leben
so wirt im nime gegeben
denne notdurft sines libes,
ez si man oder wibes.
pfy dich, unrainiu creatuer!
wie mahtu sin so ungehuer
umm ain zergaenclich unguot?
maniges umm schatz tuot,
ez taet ain vih niht, het ez sin.
stirb! fuer mit dir den gewin
den du hie gewonnen hast:
daz du dinn erben last
daz dir dort ewige marter git!
mahtu hie ain clain zit
niht geleben tugenlich,
darumme du ewiclich rich
wirdes ymmer mere?
merkent dise lere?
swaz fliuget, fliuzzet oder lebt,
in wage, uf erden, swa es swebt,
ez nert got, swaz sich an in lat.
ob ains durch armuot smaehe hat,
dast niht gaen dem leben dort.
ez hat hie maniges richen hort,
daz nymmer lieben tac gelebt:
nach guot ieglichs zu dem andern strebt,
daz nymmer liebe gewinnet.
swer sich reht versinnet,
der nem mit lieb ain armuot
fuer mit unlieb riches guot:
er mag ez gerne dulden
und werben nach des hulden
der ewige vraeude geben kan.
werden vrawen und man,
seht an der welt lon:
gewinnet hort in hymels tron!
diser rede enmoht ich niht
enbern, wan man ez taeglich siht.
hin wider tribe ich uf die ban:
der aventuer ich wol gan
daz si ez voll ze ende jage
nach der jaemerlichen clage.
owe, wildhelm und agly!
lagt ir ie lieplichen bi
ainander, daz verkert hat sich.
owe, nu ligt ir jaemerlich!
daz muezz auch got erbarmen
daz ir ie an armen
an ander solt komen sus:
ir ligt an vriuntlichen kus,
des vor e niht geschehen waer.
do disiu jaemerliche swaer
ob in getriben was ze vil,
die warhait ich niht enhil:
gefuert und getragen
von des todes clagen
wurden vrawen, heren.
der jamer wart da meren
von den dienstmannen,
doch muosten si von dannen
schaiden mit wunden hertzen.
sus lebtens in den smertzen
wol dristunt vier wochen:
siechen und sochen
sach man si von den laiden.
si trahten wie si schaiden
wolten von dem rich.
do wart ir sin gelich
veraint daz si gaen österrich
den jungen fuersten fridrich
wolten versteln dannen.
dits von den dienstmannen
wart besinnet witzeclich:
daz kint si hin gaen österrich
brahten mit clagender not,
da von liupolt der fuerste tot
lag und diu rain hertzogin.
owe, tot, was du hast pin
gestiftet hie von triwen!
ir tot in hertzen riwen
muoz mit jamer laiden mich.
waffen, was in österrich
jamers wart begangen!
wie jaemerlich enpfangen
wurden die dienstherren!
vraeude wart da verren
lande und lueten in österrich.
der jungen fruht doch si sich
trosten in den swaern:
die herren ahtbaern
triben daz aller groeste clagen
von dem ie mensch hort gesagn.
ir bestaten fuerstenlich
kostlich wart in österrich
begangen, als man ist gewon:
daz ich iu sait vil da von,
daz braeht getriwen hertzen
von schulden jamers smertzen:
da von wil ichs bliben lan.
da ditz nach eren was getan,
alrerst da triwe erzaiget wart:
die rainen fruht, den knaben zart
enpfiengen mit triwen da gelich
swaz herren hort zu österrich.
si swuorn im ir sicherhait,
si sprachen:< sit daz got uns lait
gab von todes geschiht,
do tet er wol daz er uns niht
ane herren hat gelan.>
der knabe was so wol getan
daz si im alle zarten
und getriweliche warten:
si pflagen sin mit sinricher huot,
biz daz vernunft, sin und muot
sich an im wart erbarn.
swer nu den fuersten clarn
fuerbaz welle prisen
und mit getiht bewisen
was er sit hoher werdekait
erwarp, dem waer min dienst berait
ymmer durch die tugende.
ich han niht me der mugende
daz ich in fuerbaz lait:
swaz ane danc arbait
tribet, daz wirt verdrozzen.
in mir ist noch beslozzen
vil wilder aventuer.
die herren mir ze stuer
gaeben ainen gramasi:
han ich aber niht da bi,
so lazent si mir den mangel;
swaz ich mit minem angel
gevische in ir wage,
swie vil ich ir hilfe lage,
von in gevah ich nymmer grat.
mich dunket wol, swer selb iht hat,
daz si fuer den zorn guot:
daz untugendet mir den muot
daz ich nach guote werben muoz.
sage ich, singe ich, vriuntlicher gruoz
mir selten wirt getailet mit:
sit daz ist der welt sit,
so muoz ich tihten miden.
richiu wort, mit siden
woelt ich uf kunst bewinden,
moeht ich uf erden vinden:
ich hazt die unbesinden
und ir untugent geswinden,
die doch wirdet hie richait.
ich han den werden vorgesait
dits durch bezzerunge,
si sin alt oder junge,
die gern hoern werdekait:
ez si luege oder warhait,
sagt auch ez von eren tat,
ain ieglichs daz sich verstat,
bezzerunge nimt da von:
wiser muot ist des gewon.
da von ich bit der uns geschuof
durch sinen goetlichen ruof,
daz er mir welle vergeben,
ob ich suntliches leben
iht hab gesterkt dar inne,
daz mir sin goetlich minne
daz an der sel tylje.
du zucker suezziu lylye,
maria, suenderkempf!
in din kuesch ich stempf
nach gnade min schulde:
hilf mir dins kindes hulde
erwerben! durch ain daz wort ave
gedenke daz du eva daz we
hast widerbraht, des man ich dich.
hilf mir sinnes der da wise mich
zuo dem ymmer leben!
got muezz uns allen geben
mit warer riwe guot ende!
daz uns des iht entwende
der tiuvel mit den raeten sin,
da vor si diu kuengin
diu den gebar der in verstiez
und kainn suender nie geliez!
vater, sun und hailig gaist,
in ain gestricket, sit du waist
unser bloedes leben,
so la din helf geben
uns ymmer vraeude an ende!
niht an der sel uns pfende!
wis milt gaen uns armen!
la sich din guet erbarmen
ueber unser missetat,
so daz der sele werde rat!
daz daz uns allen widervar,
des helf uns diu nie wart bar
helfe, swer si anrief:
ir helflich gnade diu ist so tief
daz si nieman ergruenden mac.
got, durch si gib uns den bejac
daz wir des rehten pflegen:
uf erde uns dinen segen
gib und des armen libes nar!
daz dits an uns werde war,
daz geb got und ende guot
und helf allen den die muot
hant ze guoten sachen!
die boesen und die swachen
got lester hie mit schanden fluoch!
hie mit ain ende hat daz buoch.
ich hanns der schribaer
dis aventuer ahtbaer
ich in latine geschriben vant.
von zyzya kuenc agrant
hiez si also beschriben.
mannen und wiben
die eren walten, den ichs han
getuetschet, durch daz si verstan
was triwe und werdes leben si.
ich tun iu kunt auch da bi
wie lanc si daz ez gemaht
wart durch die fuersten geslaht
von österrich baide.
die zal ich iu beschaide.
do man von gotes geburt jach
driuzehen hundert jar, dar nach
in dem vierzehenden jar,
dits ist diu zal fuer war.
in der cruetz wochen
wart ditz buoch vol sprochen,
do man vor aschberch lac.
ob mir zum lone mac
werden - ich nims - ain guot gewant,
des si der commentur gemant!
daz stat in siner gnaden hant.